
Ընկճված մարդն է սոսկ իմանում իր թշվառությունը
(^1) Հոբը պատասխանեց ու ասաց.
(^2) _«Եթե մեկը լավ կշռեր իմ սրտմտությունը,
ցավերս էլ բարձեր կշեռքի նժարին,_
(^3) _ծովի ավազներից էլ ծանր կլինեին դրանք։
Այդ պատճառով էլ խոսքերս անզգամություն են։_
(^4) _Տիրոջ նետերն իմ մարմնի մեջ են,
Նրա զայրույթը արյունս է ծծում.
բերանս բացելիս կտտում են ինձ։_
(^5) _Արդ, մի՞թե զուր է ցիռը զռում,
եթե իր համար կեր չի խնդրում։
Կամ թե եզը մսուրում կգոռա՞,
եթե կերակուր ունենա։_
(^6) _Կամ առանց աղի հաց կուտվի՞։
Կամ համ կլինի՞ դատարկ խոսքերում։_
(^7) _Չի կարող հանդարտվել իմ հոգին,
գարշահոտ է իմ կերակուրը,
ինչպես հոտն առյուծի։_
(^8) _Երանի ինձ տրվի եւ կատարվի խնդիրքն իմ,
եւ հույսս լիացնի Տերը։_
(^9) _Տերն սկսեց խոցոտել ինձ,
սակայն թող չսպանի ինձ իսպառ։_
(^10) _Գերեզմանս թող լինի քաղաքն իմ,
որի պարսպի վրա ճեմում էի.
բայց հանգիստ եմ,
որ իմ սուրբ Աստծու խոսքերը չեմ անտեսել։_
(^11) _Ի՞նչ զորություն ունեմ, որ իմ կյանքը տեւի.
ի՞նչ ժամանակ ունեմ, որ իմ հոգին հարատեւի։_
(^12) _Մի՞թե ուժս քարից զորեղ է.
մարմինս մի՞թե պղնձից է։_
(^13) _Կամ չէի՞ ապավինում դրան,
որ զրկվեցի ամեն մի օգնությունից._
(^14) _Արդ ողորմությունը հեռացավ ինձնից.
Տիրոջ այցն անտեսեց ինձ լրիվ։_
(^15) _Իմ մերձավորները վրաս չնայեցին.
նվազած առվի պես,
ալիքի պես անցան իմ կողքով։_
(^16) _Ովքեր դողում էին ինձանից,
այժմ ահա ելել են ինձ վրա։
Ինչպես ձյունը կամ ինչպես քարացած սառույցը,_
(^17) _որ իսկույն հալվում է ջերմության գալուց,
չի ճանաչվում, թե ի՛նչ էր առաջ,_
(^18) _Այդպես լքվեցի նաեւ ես բոլորից,
կորստյան մատնվեցի ու դարձա տնանկ։_
(^19) _Եվ դուք, որ նայում եք Սաբայի շավիղին,
տեսե՛ք եւ ճամփաները թեմնացիների._
(^20) _ամոթով կմնան,
ովքեր որ հույս դրեցին այս քաղաքի եւ նրա ինչքերի վրա։_
(^21) _Դե ահա դուք նույնպես անողորմ ելել եք ինձ վրա.
գեթ վերքերիս նայեք եւ երկյուղ կրեք։_
(^22) _Ես ձեզնից բան խնդրեցի՞,
կամ ձեր զորության կարիքն ունե՞մ՝_


(^23) _փրկվելու թշնամու ձեռքից,
կամ ազատվելու բռնակալներից։_
(^24) _Ուսուցե՛ք ինձ, եւ ես կլռեմ։
Իսկ եթե մոլորված եմ, ինձ խելքի՛ բերեք։_
(^25) _Բայց կարծեք իզուր են ճշմարիտ խոսքերը.
չէ՞ որ ես ձեզանից զորություն չեմ խնդրում։_
(^26) _Ոչ էլ ձեր կշտամբանքի բառերը կարող են ինձ լռեցնել.
պիտի չանսամ նաեւ ձեր բարբառած խոսքերին։_
(^27) _Բայց քանի ելել եք ինձ վրա՝ իբրեւ մի որբուկի,
շարժվել եք ձեր բարեկամի վրա,_
(^28) _էլի ես նայելով ձեր դեմքին՝
երբեք չպիտի ստեմ։_
(^29) _Նստե՛ք. դատի մեջ անիրավ բան թող չլինի.
եւ դարձյալ արդարի՛ն հետեւեք,_
(^30) _քանի որ իմ լեզվին անիրավ բան չկա,
կամ իմ կոկորդը իմաստություն չի՞ խոկում»։_
