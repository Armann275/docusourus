
Ծլեցնում ես դու երկրից կանաչ խոտ ու կեանքի
կոչում անշունչ մեռեալին,
Անշարժին կառավարում ես որպէս ընթացող,
Անարգ արգանդից դուրս ես կոչում քեզ
պատկերակիցներ,
Պատանիներին սեղանատամներ տալիս
ըմբոշխնող
Եւ նրանց մաքուր այտերի վրայ մազ ես աճեցնում,
Եւ սեւասաղարթ վարսերը ձեան պէս
զարմանագործում,
Ցոյց տալով, թէ քո կարողութիւնը անցնում է ամէն
սահմանից, հզօ՜ր,
Շրթունքների բնազդական թոթովանքները,
ինչպէս Յոբն է ասում,


Փոխարկում ես դու հարազատ ու պարզ
արտաբերութեան,
Սասանում ես դու երկրին ու նրա սիւները`
հիմքից,
Ցոյց տալով թէ, դո՛ւ կմնաս միայն անկորնչելի:
Դու թաւալում ես տարերքը, որպէս անցաւոր իրեր
Եւ դարձեալ նոյն տեղ հաստատում դրանք որպէս
մնայուն.
Այսպէս` յայտնելով, թէ կարող ես դու նոյն այդ
դիւրութեամբ
Կապել մեր բազում մեղքերը եւ կամ արձակել:
Անզգա էութիւնն արուսեակի սանձահարում ես
կարծես թէ երասանով,
Այդպէս` ցոյց տալով, թէ մեր բնութեան
հակումները չար
Կարող ես դիւրաւ դու հանդարտեցնել, երբ էլ
կամենաս:
Անբարբառ լուսնի բոլորակը դու մերթ ունայն ես
անում եւ մերթ պատարուն,
Ապացուցելով, որպէս աւետիս, այդ տեսնողներիս,
Թէ բարիքներից նուաղած մեր մեղապարտ
մարմինները
Դու նախաստեղծ հարստութեամբ կամբողջացնես
դարձեալ:
Անխօս աստղերի բազմութիւնը դու իբրեւ
փոքրաթիւ հօտերի խմբեր,
Բաժանում ես իրարից եւ հաւաքում դարձեալ,
Ի խորհուրդ կենաց հաստատուն յոյսի, ո՜վ
քաղցրահայեաց տեսութիւն,
Թէ դու չաղաչող լեզուներին էլ կարող ես լրիւ
նոյնպէս ողորմել:

