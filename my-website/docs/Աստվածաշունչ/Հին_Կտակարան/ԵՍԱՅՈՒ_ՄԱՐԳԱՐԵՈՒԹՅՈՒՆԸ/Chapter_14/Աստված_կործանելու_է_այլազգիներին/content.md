
Վերադարձ գերությունից
(^1) Տերը գթալու է Հակոբին, Իսրայելին դարձյալ իր ընտրյալն է դարձնելու։
Նրանք հանգիստ են գտնելու իրենց երկրում, եւ պանդուխտներն ավելանալու են Հակոբի տանը։
(^2) Նրանց ընդունելու են հեթանոսները եւ բերելու են իրենց տեղերը, որ ժառանգեն եւ բազմանան Աստծու երկրում՝
ծառաներով ու աղախիններով։ Նրանց գերեվարողները գերիներ են դառնալու, ծառայության տակ են ընկնելու նրանց
տիրողները։
(^3) Այն օրը Տերը հանգստացնելու է քեզ քո ցավերից ու նեղություններից եւ այն դաժան ծառայությունից, որ նրանց
համար կատարեցիր։ 4 Ու այս ողբը պիտի երգես Բաբելոնի թագավորի վրա եւ ասես այն օրը.
_«Ինչպե՜ս ընկավ բռնակալը,
եւ լռեց ահաբեկողը։_
(^5) _Տերը խորտակեց մեղավորների լուծը, իշխանների լուծը,_
(^6) _զայրույթով, սոսկալի հարվածներով
ու անողոք բարկությամբ ոչնչացրեց նրանց ազգերին։_
(^7) _Ողջ երկիրը հույսով խաղաղվեց
եւ կանչում է ցնծությամբ։_
(^8) _Անգամ Լիբանանի ծառերը ցնծում են քեզ համար,
Լիբանանի մայրիներն ասում են.
“Այն օրից, երբ դու ընկար,
անտառահատները մեզ չեն դիպել”։_
(^9) _Դժոխքն անհանգստացավ քեզ ընդունելիս,
միանգամից ոտքի ելան մահացած բոլոր հսկաները,
որոնք երկրի իշխաններն էին,
իրենց գահերից վեր ելան
հեթանոսների բոլոր թագավորները։_
(^10) _Ամենքը քեզ ասացին.
“Դու էլ մեզ նման ընկար եւ մեզ պես դարձար”։_
(^11) _Քո փառքը, քո մեծ ուրախությունը դժոխք իջան.
քո տան տակը պիտի նեխի,
իսկ վրադ որդը պիտի պատի։_
(^12) _Արդ, ինչպե՞ս երկնքից ընկավ Արուսյակը,
որ ծագում էր առավոտյան.
նա, որ տիրում էր բոլոր ազգերին,
ընկավ գետնին ու խորտակվեց։_
(^13) _Մտքիդ մեջ ասում էիր.
“Երկինք կբարձրանամ,
իմ գահը կդնեմ երկնային աստղերից ավելի վեր,
կնստեմ բարձր լեռան վրա,
հյուսիսի բարձր լեռների վրա._
(^14) _կբարձրանամ ամպերից էլ վեր,
կնմանվեմ Բարձրյալին”։_
(^15) _Բայց ահավասիկ դժոխք ես իջնելու եւ երկրի խորքերը։_
(^16) _Ովքեր տեսնեն քեզ,
պիտի զարմանան քեզ վրա եւ ասեն.
“Սա այն մարդն է, որ ահաբեկում էր երկիրը,
ցնցում թագավորներին,_
(^17) _ավերակ էր դարձնում ողջ աշխարհը,
քանդում նրա քաղաքները,
գերիներին ազատ չէր թողնում”։_
(^18) _Ազգերի բոլոր թագավորները պատվով ննջեցին՝
յուրաքանչյուրն իր շիրիմում,_
(^19) _իսկ դու իբրեւ գարշելի մեռել՝ լեռան վրայից պիտի նետվես
սրակոտոր բազում դիակների մեջ,
որոնք դժոխք են իջնելու։
Ինչպես արնաթաթախ, անմաքուր ձորձը,_
(^20) _այնպես էլ դու չպիտի մաքրվես, որովհետեւ ոչնչացրիր իմ երկիրը
եւ կոտորեցիր իմ ժողովրդին.
հավիտյանս հավիտենից չպիտի մնաս, չա՛ր զավակ։_
(^21) _Քո որդիներին պատրաստի՛ր
իրենց հայրերի մեղքերի պատճառով սպանվելու համար,
որպեսզի ոտքի չելնեն նրանք,
չնվաճեն երկիրը_


_եւ այն չլցնեն պատերազմներով»։_

Աստված կործանելու է Բաբելոնը
(^22) _«Պիտի ելնեմ նրանց դեմ,-
ասում է Զորությունների Տերը,-
պիտի կորցնեմ նրանց անունը,
նրանց զարմն ու զավակը»։
Այսպես է ասում Զորությունների Տերը._
(^23) _«Բաբելոնն ավերակ պիտի դարձնեմ,
որ այնտեղ ոզնիները բնակվեն,
եւ նա ոչնչության վերածվի.
այն տիղմի խորխորատ պիտի դարձնեմ, որ կորչի»։_
(^24) Այսպես է ասում Զորությունների Տերը.
_«Ինչպես ասացի, այնպես պիտի լինի,
եւ ինչպես մտածել եմ, այնպես պիտի կատարվի._
(^25) _ասորեստանցիներին իմ երկրի մեջ եւ իմ լեռների վրա պիտի կոտորեմ.
թող նրանք ոտքի կոխան լինեն,
եւ նրանց լուծն ընկնի ձեր վրայից,
նրանց բռնությունը վերանա ձեր պարանոցից»։_
(^26) _Այս է այն խորհուրդը, որ խորհեց Տերը համայն աշխարհի մասին,
եւ այս ձեռքն է բարձրացել բոլոր ազգերի վրա։_
(^27) _Արդարեւ, այն, ինչ սուրբ Աստված խորհեց,
ո՞վ կարող է խափանել,
եւ ո՞վ կարող է նրա բարձրացած ձեռքը կասեցնել։_
(^28) _Այլազգիներին ուղղված այս պատգամը եղավ այն տարում, երբ մեռավ Աքազ արքան._
(^29) _«Մի՛ ուրախացեք, ո՛վ այլազգիներ բոլոր,
ձեզ հարվածողների լուծը խորտակվեց,
որովհետեւ օձի զարմից դուրս են գալիս իժի ծնունդներ,
իսկ սրանց ծնունդներից՝ թեւավոր օձեր։_
(^30) _Աղքատները պիտի լիանան,
տկար մարդիկ պիտի ապրեն խաղաղության մեջ,
իսկ քո զավակին քաղցով պիտի սպանի,
քո մնացորդներին պիտի կոտորի։_
(^31) _Ողբացե՛ք, քաղաքների՛ դարպասներ,
ձա՛յն բարձրացրեք, տագնապա՛ծ քաղաքներ եւ բոլո՛ր այլազգիներ,
ծուխ ելավ հյուսիսից,
եւ այլեւս ոչ ոք չի լինի։_
(^32) _Իսկ ի՞նչ պատասխան են տալու ազգերի թագավորները,
քանի որ Տերը հաստատեց Սիոնի հիմքերը,
եւ նրա շնորհիվ պիտի փրկվեն ժողովրդի աղքատները»։_
