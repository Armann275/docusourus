
Քեզանից եկող այս բիւր եւ բոլոր բարութիւններով
Թող որ բարձրանայ ամենահզօրիդ անունը
խնկուած ու խոստովանուած.
Թող ամաչի չար բանսարկուն` վռնդուած եւ
հալածական.
Թող ոչնչանան մուրհակները մեղքերիս.
Կտրուեն կարթերը, եւ որոգայթները հեռացուեն,


Կտրատուեն կապանքներն ու վիհը վանուի,
Վնասները վերանան, ցնդեն պատրանքներն ու
մեղքերը ջրուեն,
Պարտաթղթերը պատռուեն, լուծը խորտակուի եւ
քեղիքը քանդուեն:
Թող որ փոխարէն չար յանցանքների մռայլ
մթութեան
Նաեւ դեւերի մեզ շրջապատող բանակների տեղ`
Փառքիդ արեւը հասնի մեզ աջից, ձախից,
դիմացից, թիկունքից նոյնպէս,
Լուսաւորելու եւ ապրեցնելու, փրկելու համար:
Իսկ նրանց վրայ, ովքեր լիայոյս սպասում են քո
լոյսի երեւալուն`
Թող գարնանային ջինջ առաւօտեան ճաճա՜նչը
շողա:
Զի կարող ես դու ամէն ինչի մէջ եւ բարերար ես
բոլորի համար,
Կամենում ես դու, որ ամէնքն ապրեն եւ
փրկութիւնն ես ուզում բոլորի:
