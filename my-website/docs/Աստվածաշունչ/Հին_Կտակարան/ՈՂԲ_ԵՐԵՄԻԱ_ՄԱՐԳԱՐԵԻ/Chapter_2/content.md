
Ողբ ժողովրդի դստեր մասին
(^1) _Ալեֆ Ինչպե՜ս խավարեցրեց Տերը Սիոնի դստերը իր ցասումով ու բարկությամբ,
Իսրայելի փառքը երկնքից երկիր նետեց
եւ չհիշեց իր ոտքերի պատվանդանը։
Բեթ Իր ցասման ու բարկության օրը_
(^2) _Տերն անխնա խորտակեց Հակոբի տան գեղեցկությունը,
քանդեց ու չխնայեց,
Հուդայի դստեր ամրոցները գետնին հավասարեցրեց,
անարգեց նրանց իշխաններին ու թագավորներին։_
(^3) _Գիմել Տերն իր ցասման ու բարկության օրը_


_փշրեց Իսրայելի բոլոր եղջյուրները
եւ նրան հետ շպրտեց իր թշնամիների առաջ։
Կրակը պատեց Հակոբին,
լափեց ու ոչնչացրեց ամեն բան, ինչ կար նրա շուրջը։_

(^4) _Դալեթ Նրա գիրկը մտավ իբրեւ թշնամի,
իր աջը հաստատեց նրա վրա
եւ սպանեց Սիոնի դստեր բոլոր սիրելիներին,
իր ցասումն ու բարկությունը կրակի պես թափեց նրա վրա։_
(^5) _Հեյ Տերը, իբրեւ թշնամի, կործանեց Իսրայելը,
կործանեց նրա թագավորին,
կործանեց նրա բոլոր ամրոցները
եւ Հուդայի դստեր տառապանքներին տառապանքներ ավելացրեց։_
(^6) _Վավ Այգու պես հատեց նրա վրանները,
վերացրեց նրա տարեկան տոները.
Տերը մոռացության տվեց տարեկան այն տոներն ու շաբաթները,
որ կատարում էր Սիոնը.
իր բարկության պահին մռնչալիս
տագնապի մատնեց թագավորներին,
իշխաններին ու քահանաներին։_
(^7) _Զայն Տերը մերժեց իր զոհասեղանը,
հեռու վանեց իր սրբությունները,
կործանեց իր տաճարների պարիսպներն ու աշտարակները.
Տիրոջ Տան մեջ թշնամիները աղմկեցին ու գոչեցին,
ինչպես նրա տարեկան տոների օրերին։_
(^8) _Խեթ Սիոնի դստեր պարիսպն ընկավ ու կործանվեց.
չափալարը քաշեցին եւ բաց չթողեցին իրենց ձեռքերից.
աշտարակները սուգ մտան,
եւ բոլոր պարիսպները ցնցվեցին ու կործանվեցին։_
(^9) _Տեթ Նրա դռները տապալեցին,
խորտակեցին նրա նիգերը։
Նրանց թագավորներն ու իշխանները հեթանոսների մեջ էին.
օրենք ու մարգարեներ չկային,
չկային եւ նրանք, ովքեր տեսիլքներ էին տեսնում Տիրոջ կողմից։_
(^10) _Յոդ Իջան ու գետնին հավասարվեցին։
Սիոնի դստեր ծերերը պապանձվեցին,
հող ցանեցին իրենց գլխին,
քուրձ հագան։
Երուսաղեմի կույսերի իշխաններին գետնին տապալեցին։_
(^11) _Կաֆ Իմ ժողովրդի դստեր կործանման համար
արցունք թափելուց աչքերիս լույսը խավարեց,
որովայնս տակնուվրա եղավ,
փառքս հողին հավասարվեց,
քանզի քաղաքի բոլոր փողոցներում մեռնում են ծծկեր մանուկները։_
(^12) _Լամեդ Նրանք հաց ու գինի էին խնդրում իրենց մայրերից,
մինչ քաղաքի մեջ ընկած ու ցրված՝
մեռնում, իրենց հոգիներն էին ավանդում։_
(^13) _Մեմ Քո մասին ի՞նչ վկայություն բերեմ
կամ քեզ ո՞ւմ նմանեցնեմ,
դո՛ւստր Երուսաղեմի.
ո՞վ պիտի մխիթարի քեզ, Սիոնի կո՛ւյս աղջիկ.
ծանրացավ քո վշտի բաժակը,
ո՞վ է, որ պիտի կարողանա բժշկել քեզ։_
(^14) _Նուն Մարգարեները զուր, խաբուսիկ ու անշահ տեսիլքներ տեսան քեզ համար
եւ քեզ չհայտնեցին քո անիրավությունները,
որ կարողանայիր վերադառնալ քո գերությունից,
այլ քեզ տվեցին սնոտի առասպելներ
քո բնակավայրից հեռանալու մասին։_
(^15) _Սամեխ Բոլոր անցորդները ծափ զարկեցին,
սուլում էին ու շարժում իրենց գլուխները Սիոնի դստեր վրա.
«Ա՞յս է այն քաղաքը,- ասում էին,-
որ ամբողջ երկրի փառքի պսակն էր եւ ուրախությունը»։_
(^16) _Պե Քո բոլոր թշնամիներն իրենց բերանները բացեցին քեզ վրա,
սուլում էին եւ կրճտում իրենց ատամները՝ ասելով.
«Եկեք կո՛ւլ տանք սրան. չէ՞ որ սա այն օրն է, որին սպասում էինք.
ահավասիկ տեսանք, գտանք ու հասանք նրան»։_
(^17) _Այն Տերն ինչ խոսել էր՝ արեց,
կատարեց իր ասածները,
ինչ պատվիրել էր հին օրերում.
քանդեց ու չխնայեց,
քո թշնամիներին քեզ վրա ծիծաղել տվեց_


_եւ բարձրացրեց քեզ նեղողների եղջյուրը։_

(^18) _Ցադե Նրանց սրտերը պիտի աղաղակեն
դեպի Սիոնի դստեր պարիսպները,
գիշեր ու ցերեկ հեղեղի պես արցունք պիտի թափեն.
մի՛ լռիր, մի՛ դադարիր,
աչքդ արտասուքից թող հանգիստ չառնի։_
(^19) _Քոֆ Վե՛ր կաց խոստովանության գիշերը,
քո պահեցողության սկզբին,
քո սիրտը, ինչպես ջուր, թափի՛ր Տիրոջ առաջ,
ձեռքդ վե՛ր կարկառիր քո մանուկների հոգիների համար,
որոնք սովամահ էին լինում քո երթեւեկության բոլոր ճանապարհներին։_
(^20) _Ռեշ Տե՛ս, ո՛վ Տեր, նայի՛ր՝ ո՞ւմ այսպես ճռաքաղ արեցիր,
որ կանայք ուտեն իրենց որովայնի պտուղը,
ճռաքաղ արեցիր, ներս տարար, տվեցիր խոհարարներին,
որ ներսում՝ Տիրոջ սրբարանի մեջ,
մորթեն ծծկեր մանուկներին,
քահանային ու մարգարեին։_
(^21) _Շին Ծերն ու տղան միասին վախճանվեցին ճանապարհների գլխին,
կույսն ու երիտասարդը քշվեցին գերության.
քո բարկության օրը սրի քաշեցիր,
կոտորեցիր, մորթեցիր, կերակուր դարձրիր ու չխնայեցիր։_
(^22) _Տավ Պանդխտությանս օրը, ինչպես տարեկան տոներին,
հրավիրեցիր, որ նրանք իմ շուրջը հավաքվեն,
բայց ոչ ոք չգտնվեց, որ Տիրոջ ցասման ու բարկության ժամին
փրկված կամ կենդանի մնացած լիներ,
մինչդեռ իմ բոլոր թշնամիներն ապրեցին ու բազմացան։_
