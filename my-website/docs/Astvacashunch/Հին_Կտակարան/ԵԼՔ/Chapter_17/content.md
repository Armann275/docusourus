
Ջուր ապառաժից
( Թվ. 20.1-13)
(^1) Տիրոջ խոսքով Իսրայելի որդիների ողջ ժողովուրդը Սին անապատից գնաց՝ ըստ իրենց բանակների, եւ բանակեց
Ռափիդիմում։ Բայց ջուր չկար, որ ժողովուրդը խմեր։ 2 Եվ ժողովուրդն սկսեց մեղադրել Մովսեսին՝ ասելով. «Մեզ ջո՛ւր
տուր, որ խմենք»։ Մովսեսը նրանց ասաց. «Ինչո՞ւ եք ինձ մեղադրում եւ ինչո՞ւ եք փորձում Տիրոջը»։ 3 Ժողովուրդը
ծարավեց, տրտնջաց Մովսեսի դեմ ու ասաց. «Ինչո՞ւ մեզ հանեցիր Եգիպտոսից, որ ծարավից կոտորվե՞նք մենք եւ մեր
որդիներն ու հոտերը»։ 4 Եվ Մովսեսն աղաղակեց Տիրոջը՝ ասելով. «Ի՞նչ անեմ այս ժողովրդին։ Քիչ էլ մնա՝ ինձ
կքարկոծեն»։ 5 Եվ Տերն ասաց Մովսեսին. «Գնա՛ ժողովրդի առջեւից, քեզ հետ վերցրո՛ւ ժողովրդի ծերերին, ձեռքդ ա՛ռ


քո այն գավազանը, որով հարվածեցիր գետին, եւ ճամփա՛ ընկիր։ 6 Ես, քեզնից առաջ այնտեղ հասնելով, կկանգնեմ
Քորեբում՝ մի ժայռի վրա։ Կհարվածես ժայռին, դրանից ջուր կբխի, եւ ժողովուրդը կխմի»։ Մովսեսն այդպես էլ արեց
Իսրայելի որդիների ներկայությամբ։ 7 Եվ այդ վայրը կոչեց Փորձություն [* _Մասսա_ ] ու Բամբասանք [* _Մերիվա_ ]՝
Իսրայելի որդիների բամբասանքի եւ Տիրոջը փորձելու եւ ասելու համար, թե՝ «Տերը մեր մե՞ջ է, թե՞ ոչ»։

Պատերազմ Ամաղեկի դեմ
(^8) Ամաղեկացիներն եկան ու Ռափիդիմում պատերազմեցին Իսրայելի դեմ։ 9 Մովսեսն ասաց Հեսուին. «Ուժեղ
տղամարդի՛կ ընտրիր եւ առավոտյան վեր կենալով՝ պատերազմի՛ր ամաղեկացիների դեմ։ Ես կգամ ու կկանգնեմ բլրի
գագաթին, եւ Աստծու գավազանը կլինի իմ ձեռքին»։ 10 Հեսուն արեց այնպես, ինչպես իրեն ասել էր Մովսեսը. նա
պատերազմեց ամաղեկացիների դեմ։ Մովսեսը, Ահարոնն ու Ովրը բարձրացան բլրի գագաթը։ 11 Եվ երբ Մովսեսը
բարձրացնում էր ձեռքերը, հաղթում էր Իսրայելը, իսկ երբ իջեցնում էր ձեռքերը, հաղթում էին ամաղեկացիները։ 12 Եվ
քանի որ Մովսեսի ձեռքերը ծանրանում էին, Ահարոնն ու Ովրը մի քար բերեցին, եւ նա նստեց դրա վրա, ապա Ահարոնն
ու Ովրը՝ մեկն այս կողմից, մյուսն այն կողմից, բռնեցին նրա թեւերի տակից։ Այսպիսով Մովսեսի ձեռքերը մինչեւ արեւի
մայր մտնելը բարձրացած մնացին։ 13 Հեսուն սրակոտոր արեց ամաղեկացիներին ու նրանց ողջ զորքը։ 14 Եվ Տերն ասաց
Մովսեսին. «Այս դեպքը որպես հիշատակ գրի՛ առ։ Հաղորդի՛ր Հեսուին, որ ամաղեկացիների հիշատակը ջնջելու եմ
երկրի վրայից՝ երկնքի ներքո»։ 15 Մովսեսը Տիրոջ համար զոհասեղան շինեց եւ դրա անունը դրեց «Տերն իմ ապավենն է»
[* _Եհովա-նիսսի_ ]՝ 16 ասելով. «Տերն իր անտեսանելի ձեռքով պատերազմելու է ամաղեկացիների դեմ սերնդից սերունդ»։
