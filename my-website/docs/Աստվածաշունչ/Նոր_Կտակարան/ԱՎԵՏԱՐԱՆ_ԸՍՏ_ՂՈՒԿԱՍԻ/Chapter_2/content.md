
Հիսուսի ծնունդը եւ հովիվների այցը
( Մտթ. 1.18-25)
(^1) Այն օրերին Օգոստոս կայսեր կողմից հրաման ելավ՝ ամբողջ երկրում մարդահամար անցկացնելու։ 2 Այս առաջին
մարդահամարը տեղի ունեցավ Ասորիքում Կյուրենիոսի կուսակալության օրոք։ 3 Բոլորն էլ գնում էին արձանագրվելու՝
յուրաքանչյուրն իր ծննդյան վայրում։ 4 Հովսեփն էլ, Դավթի տնից եւ ազգատոհմից լինելով, Գալիլեայի Նազարեթ
քաղաքից ելավ գնաց Հրեաստան՝ Դավթի քաղաքը, որ Բեթղեհեմ է կոչվում՝ 5 արձանագրվելու Մարիամի հետ, որ նրա
նշանածն էր եւ հղի էր։ 6 Երբ նրանք այնտեղ էին, Մարիամի ծննդաբերելու օրերը հասան,^7 եւ նա ծնեց իր անդրանիկ
որդուն, խանձարուրի մեջ փաթաթեց նրան ու դրեց մսուրի մեջ, որովհետեւ իջեւանում նրանց տեղ չկար։
(^8) Այնտեղ բացօթյա մնացող հովիվներ կային, որոնք իրենց հոտերի գիշերային պահպանությունն էին անում։ 9 Տիրոջ
հրեշտակը երեւաց նրանց, եւ Տիրոջ փառքը ծագեց նրանց շուրջը, ու նրանք սաստիկ վախեցան։ 10 Հրեշտակն ասաց
նրանց. «Մի՛ վախեցեք, որովհետեւ ահա ձեզ մեծ ուրախություն եմ ավետում, որն ամբողջ ժողովրդինը կլինի։ 11 Քանզի
այսօր Դավթի քաղաքում ձեզ համար ծնվեց մի Փրկիչ, որ Օծյալն է՝ Տերը։ 12 Եվ սա ձեզ համար թող նշան լինի.
խանձարուրով փաթաթած եւ մսուրի մեջ դրված մի մանուկ կգտնեք»։ 13 Եվ հանկարծակի այդ հրեշտակի հետ երեւաց
երկնային զորքերի մի բազմություն, որ օրհնում էր Աստծուն ու ասում.
(^14) _«Փա՜ռք Բարձրյալ Աստծուն,
խաղաղությո՜ւն երկրի վրա
եւ հաճությո՜ւն մարդկանց մեջ»։_
(^15) Երբ հրեշտակները նրանցից հեռանալով երկինք բարձրացան, հովիվներն ասացին միմյանց. «Եկե՛ք գնանք մինչեւ
Բեթղեհեմ եւ տեսնենք, թե ի՛նչ է այս եղածը, որ Տերը մեզ ցույց տվեց»։ 16 Եվ նրանք շտապ եկան ու գտան Մարիամին եւ
Հովսեփին եւ մսուրի մեջ դրված մանկանը։ 17 Եվ ճանաչեցին նրան այն խոսքից, որ իրենց ասվել էր մանկան մասին։ 18 Եվ
բոլոր լսողները զարմանում էին այն բաների վրա, որ հովիվներն ասացին իրենց։ 19 Իսկ Մարիամն այս բոլոր խոսքերը
պահում էր իր մեջ եւ իր սրտում խորհում։ 20 Եվ հովիվները վերադարձան. փառավորում եւ օրհնում էին Աստծուն այն
ամենի համար, որ լսեցին ու տեսան, ինչպես պատմվել էր իրենց։
(^21) Երբ ութ օրերը լրացան, եւ նա թլփատվեց, նրա անունը Հիսուս դրվեց, ինչպես հրեշտակի կողմից կոչվել էր, երբ դեռ
չէր հղիացվել մոր որովայնում։
(^22) Նրանց սրբագործման օրերի լրանալուց հետո, Մովսեսի օրենքի համաձայն, նրան Երուսաղեմ տարան՝ Տիրոջը
ներկայացնելու,^23 ինչպես գրված է Տիրոջ օրենքում. _«Ամեն արու զավակ, որ արգանդ է բացում, Տիրոջ համար սուրբ պիտի
կոչվի»_ (Ելք 13.2, 12)։ 24 Եվ Տիրոջ օրենքում ասվածի համաձայն՝ ընծա պետք է տալ _մի զույգ տատրակ կամ աղավնու երկու
ձագ_ (Ղեւտ. 12.8)։
(^25) Այն ժամանակ Երուսաղեմում Սիմեոն անունով մի մարդ կար. արդար ու աստվածավախ մարդ էր, որ ակնկալում
էր Իսրայելի մխիթարությունը, եւ Սուրբ Հոգին նրա մեջ էր։ 26 Սուրբ Հոգուց նրան հրամայված էր մահ չտեսնել, մինչեւ որ
տեսներ Տիրոջ Օծյալին։ 27 Հոգով առաջնորդված՝ նա եկավ տաճար, եւ երբ ծնողները բերեցին Հիսուս մանկանը՝ նրա
վրա կատարելու ինչ որ Օրենքի սովորության համաձայն էր,^28 Սիմեոնը նրան իր գիրկն առավ, օրհնեց Աստծուն ու
ասաց.
(^29) _«Այժմ, ո՛վ Տեր, ըստ քո խոսքի
խաղաղությամբ արձակի՛ր քո ծառային._
(^30) _որովհետեւ աչքերս տեսան քո փրկությունը,_
(^31) _որ պատրաստեցիր բոլոր ազգերի առաջ,_
(^32) _լույս, որ կլինի հայտնություն հեթանոսների համար
եւ փառք Իսրայելի՝ քո ժողովրդի համար»։_
(^33) Նրա հայրն ու մայրը զարմացած էին այն խոսքերի համար, որ ասում էին նրա մասին։ 34 Սիմեոնը նրանց օրհնեց եւ
ասաց նրա մորը՝ Մարիամին. «Ահա սա է, որ պատճառ է դառնալու Իսրայելի մեջ շատերի անկման ու բարձրացման եւ
նշան՝ հակառակության։ 35 Քո հոգու միջով էլ սուր պիտի անցնի, որպեսզի բազում սրտերի խորհուրդներ հայտնի
դառնան»։
(^36) Եվ այնտեղ կար Աննա մարգարեուհին՝ Փանուելի դուստրը, Ասերի ազգատոհմից. սա բավական տարիքն առած
էր, ամուսնու հետ յոթ տարի էր ապրել՝ իր կուսությունից սկսած։ 37 Գրեթե ութսունչորս տարեկան մի այրի էր, չէր
հեռանում տաճարից, այլ ծոմապահությամբ եւ աղոթքով գիշեր-ցերեկ ծառայում էր Աստծուն։ 38 Սա եւս նույն ժամին վեր
կացավ եկավ, գոհություն էր մատուցում Տիրոջը եւ խոսում էր մանկան մասին բոլոր նրանց հետ, ովքեր Երուսաղեմի
փրկությանն էին սպասում։
(^39) Եվ երբ ամեն ինչ կատարեցին Տիրոջ օրենքի համաձայն, վերադարձան Գալիլեա, իրենց քաղաքը՝ Նազարեթ։
(^40) Մանուկն աճում եւ զորանում էր՝ լի իմաստությամբ, եւ Աստծու շնորհները նրա վրա էին։


Մանուկ Հիսուսը տաճարում՝ վարդապետների մեջ
(^41) Նրա ծնողներն ամեն տարի՝ Զատկի տոնին, Երուսաղեմ էին գնում։ 42 Եվ երբ նա տասներկու տարեկան դարձավ,
տոնի սովորության համաձայն՝ Երուսաղեմ ելան։ 43 Երբ տոնական օրերը լրացան, ու նրանք վերադարձան, մանուկ
Հիսուսը մնաց Երուսաղեմում, իսկ նրա ծնողներն այդ չիմացան։ 44 Կարծում էին, թե նա իրենց ուղեկիցների հետ է. մեկ
օրվա չափ ճանապարհ եկան եւ նրան փնտրեցին ազգականների ու ծանոթների մեջ։ 45 Բայց երբ չգտան, Երուսաղեմ
վերադարձան՝ նրան փնտրելու։ 46 Երեք օր հետո նրան գտան տաճարում. վարդապետների հետ նստած՝ լսում էր նրանց
եւ հարցեր տալիս։ 47 Բոլոր նրան լսողները զարմանում էին նրա իմաստության եւ պատասխանների վրա։ 48 Երբ ծնողները
նրան տեսան, ապշահար եղան, իսկ մայրն ասաց. «Որդյա՛կ, այս ի՞նչ արեցիր դու մեզ. ահավասիկ հայրդ ու ես
տագնապած քեզ էինք փնտրում»։ 49 Եվ նա պատասխանեց նրանց. «Ինչո՞ւ էիք ինձ փնտրում, չգիտեի՞ք, թե ես Հորս
տանը պետք է լինեմ»։ 50 Բայց նրանք չհասկացան իրենց ասված այդ խոսքը։ 51 Հիսուսը նրանց հետ իջավ Նազարեթ։ Եվ
հնազանդ էր նրանց։ Իսկ նրա մայրն այդ բոլոր խոսքերը պահում էր իր սրտում։
(^52) Հիսուսը զարգանում էր իմաստությամբ, հասակով եւ շնորհով՝ Աստծու եւ մարդկանց առջեւ։
