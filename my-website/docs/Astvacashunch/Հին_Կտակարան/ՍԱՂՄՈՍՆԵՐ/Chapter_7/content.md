
(^1) _Սաղմոս Դավթի, որ Տիրոջն ասաց Հերմինի որդի Քուսի խոսքերի առիթով_
(^2) _Տե՛ր, Աստվա՛ծ իմ, հույսս քեզ վրա դրեցի,
Փրկի՛ր ինձ եւ ազատի՛ր իմ բոլոր հալածիչներից։_
(^3) _Գուցե եւ առյուծի նման հափշտակեն անձն իմ,
Ու չգտնվի մեկը, որ փրկի ինձ եւ պահպանի։_
(^4) _Տե՛ր, Աստվա՛ծ իմ, եթե արել եմ այս բանը.
Եթե իմ ձեռքերով անօրենություններ եմ գործել,_
(^5) _Եթե իմ հանդեպ չարիք չգործածին երբեւէ չարությամբ եմ հատուցել,
Թող ես էլ կորչեմ իմ թշնամիների հետ։_
(^6) _Ուրեմն ինձ թող հալածի թշնամին,
Հասնի եւ կորստի մատնի կյանքն իմ,
Իսկ փառքս հողին հավասար դարձնի։_


(^7) _Ելի՛ր, Տե՛ր, բարկությամբ քո
Եվ բարձրացի՛ր՝ վերացնելու իմ թշնամիներին։
Արթնացի՛ր, Տե՛ր, Աստվա՛ծ իմ,
Հանուն քո պատվիրած հրամանների։_
(^8) _Եվ ժողովուրդների բազմությունները շուրջդ կհավաքվեն,
Դրա համար, ո՜վ Տեր, բազմի՛ր բարձունքներում,_
(^9) _Որովհետեւ Տերն է դատում իր ժողովրդին։
Ո՜վ Տեր, ինձ դատի՛ր ըստ իմ արդարության
Եվ ըստ իմ մեջ եղած անբծության։_
(^10) _Թող մեղավորների չարիքները վերջ գտնեն,
Իսկ արդարին հաջողությո՛ւն տուր։
Դու քննում ես սրտերն ու երիկամները,
Ո՜վ արդար Աստված։_
(^11) _Հիրավի ինձ օգնողն Աստված է,
Որ փրկում է նրանց, ովքեր ուղիղ են սրտով։_
(^12) _Դատավոր է Աստված՝ հզոր, արդար եւ երկայնամիտ,
Որն իր զայրույթը չի թափում անտեղի։_
(^13) _Իսկ եթե նրան չդառնանք,
Սրված է սուրն իր, աղեղն իր՝ լարված։_
(^14) _Նա պատրաստել է գործիքը մահվան,
Իսկ իր նետերը կրակ են արձակում։_
(^15) _Ահավասիկ անօրենություն երկնեց,
Ցավ հղացավ եւ անիրավություն ծնեց։_
(^16) _Գուբ փորեց եւ խորացրեց,
Բայց ինքը պիտի ընկնի այն խորխորատի մեջ,
Որ ինքը պատրաստեց։_
(^17) _Նրա գլխին կդառնան իր ցավերը,
Նրա գագաթին կիջնեն իր անօրենությունները։_
(^18) _Պիտի գովաբանեմ Տիրոջը
Ըստ նրա արդարության,
Սաղմոս պիտի ասեմ Բարձրյալ Տիրոջ անվանը։_
