
Իմաստության խորհուրդը
(^1) _«Հայտնի է տեղը արծաթի, որտեղից այն հանվում է,
եւ տեղը ոսկու, որտեղ այն զտվում է։_
(^2) _Երկաթը հողից է դուրս գալիս,
պղինձն էլ քարի պես տաշվում է։_
(^3) _Կարգ է սահմանել խավարի համար.
ինքն է ճշգրտում բոլոր ծիրերը՝
քարի, խավարի, մահվան ստվերի,_
(^4) _ինչպես փոշուց է կտրում խրամը հեղեղատի։
Ով մոռանում է ճամփան ճշմարիտ,
մարդկանցից կտկարանա։_
(^5) _Երկիր. նրանից է ելնում հացը.
իսկ իր ընդերքը տակնուվրա է արված, ինչպես կրակից։_
(^6) _Նրա քարերը շափյուղա ունեն, իսկ հողը՝ ոսկի։_
(^7) _Շավիղ կա, երբեք ծանոթ չէ թռչնին,
եւ ոչ էլ անգղի աչքն է այն տեսել,_
(^8) _ուր ոտք չեն դրել ամբարտավանների որդիները,
որտեղով առյուծ չի անցել անգամ։_
(^9) _Ապառաժին ձգեց իր ձեռքը,
հիմքից տապալեց լեռները։_
(^10) _Գետի հորձանքներ է պատռել։
Բոլոր պատվական այս բաներն իր աչքով է տեսել։_
(^11) _Գետերի խորքն է երեւան հանել,
իր զորությունը ցույց տվել լույսին։_
(^12) _Այդ որտեղի՞ց է իմաստությունը,
եւ ո՞րն է տեղը հանճարի։_
(^13) _Բայց մահկանացուն չգիտի նրա ճանապարհը,
չգտնվեց էլ այն մարդկանց մեջ։_
(^14) _Անդունդն ասաց. «Ինձ մոտ դա չկա»,
եւ ծովն ասաց. «Իմ խորքում չէ դա»։_
(^15) _Դրա փոխարեն գրավ չի դրվում,
ու դրա գնով որեւէ արծաթ չի կշռվում։_
(^16) _Սովփերի ոսկու հետ չի դրվի այն նժարի վրա,
ոչ էլ պատվական եղնգաքարի ու շափյուղայի։_
(^17) _Չեն համեմատվի նրա հետ ոսկի, ոչ էլ բյուրեղապակի,
ու չեն փոխանակվի նրա հետ անոթներ ոսկեղեն։_
(^18) _Բարձրություններ եւ խորություններ չեն կարող նրա հետ մրցել.
Իմաստությունն ավելի՛ կարեւորիր, քան ամենաթաքնված բաները։_
(^19) _Չի չափվի հետը եւ տոպազը եթովպացիների,
ընտիր ոսկիների հետ չի դրվի երբեք նժարի վրա։_
(^20) _Այդ որտեղի՞ց է իմաստությունը,
եւ ո՞րն է տեղը հանճարի։_
(^21) _Թաքնված է այն մարդկանցից,
ծածկված՝ երկնի թռչունից։_
(^22) _Կորուստը, մահը ասացին. «Լսել ենք նրա փառքի մասին»։_
(^23) _Տերը հեշտությամբ ցույց տվեց նրա ճանապարհները,
քանզի նրա տեղն ինքը գիտի._
(^24) _ինքն ամեն բան երկնքի ներքո տեսնում է անձամբ։
Քանի որ գիտի ամեն ինչ,
որ արարել է աշխարհի վրա՝_
(^25) _կշիռը հողմի, չափը ջրերի, որ ինքն է կարգել։_
(^26) _Նա կարգ է սահմանել անձրեւի համար,
Եվ ճանապարհ՝ ամպրոպի ու որոտի համար։_
(^27) _Այն ժամանակ էլ տեսել է նրան ու նրա մասին պատմել,
պատրաստել, քննել_
(^28) _ու ասել մարդուն. «Աստվածպաշտությունն իմաստություն է,
ու չարիքներից հեռու մնալը՝ հանճար»։_

