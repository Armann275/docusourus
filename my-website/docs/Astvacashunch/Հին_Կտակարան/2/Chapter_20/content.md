
Աբրահամը եւ Աբիմելեքը
(^1) Աբրահամն այդտեղից գնաց հարավ եւ հաստատվեց Կադեսի ու Սուրի միջեւ՝ իբրեւ օտարական բնակվելով
Գերարայում։ 2 Աբրահամն իր կին Սառայի մասին ասաց, թե իր քույրն է։ Եվ գերարացիների արքա Աբիմելեքը մարդ


ուղարկեց եւ Սառային կնության առավ։ 3 Գիշերը Աստված երազում երեւաց Աբիմելեքին եւ ասաց. «Դու մեռնելու ես այն
կնոջ պատճառով, որին առար, որովհետեւ նա ամուսին ունեցող կին է»։ 4 Աբիմելեքը, որ չէր մերձեցել նրան, ասաց. «Տե՛ր,
մի՞թե դու կոչնչացնես բանից անտեղյակ ու արդար մի ազգի։ 5 Չէ՞ որ նա ասաց ինձ՝ “Իմ քույրն է”, իսկ սա ասաց ինձ՝
“Իմ եղբայրն է”։ Ես մաքուր սրտով ու արդար ձեռքով արեցի դա»։ 6 Աստված երազի մեջ ասաց նրան. «Իմանալով, որ
դու մաքուր սրտով ես այդ արել, պահեցի քեզ, որ չմեղանչես իմ դեմ, եւ այդ պատճառով էլ թույլ չտվեցի, որ մերձենաս
նրան։ 7 Արդ, կնոջը վերադարձրո՛ւ իր ամուսնուն, որովհետեւ նա մարգարե է, աղոթք կանի քեզ համար, եւ դու կենդանի
կմնաս։ Եթե չվերադարձնես, իմացի՛ր, որ դու եւ քո բոլոր յուրայինները կմեռնեք»։ 8 Աբիմելեքը վաղ առավոտյան վեր
կացավ, կանչեց իր բոլոր ծառաներին եւ այս ամենը պատմեց նրանց։ Բոլոր մարդիկ խիստ վախեցան։ 9 Ապա Աբիմելեքը
կանչեց Աբրահամին ու ասաց. «Մեզ այդ ի՞նչ արեցիր։ Մի՞թե մենք որեւէ մեղք էինք գործել քո դեմ, որ իմ ու իմ
թագավորության վրա այդպիսի մեծամեծ մեղք բարդեցիր։ Դու ինձ հետ արեցիր այն, ինչ ոչ ոք չի անի»։ 10 Աբիմելեքն
ասաց Աբրահամին. «Ի՞նչ մտածեցիր, որ նման բան արեցիր»։ 11 Աբրահամը պատասխանեց. «Ես կարծեցի, թե գուցե
այս վայրում աստվածպաշտություն չկա, եւ ինձ սպանեն իմ կնոջ պատճառով։ 12 Բայց նա, արդարեւ, իմ քույրն է հորս
կողմից եւ ոչ մորս կողմից, եւ դարձավ իմ կինը։ 13 Երբ Աստված ինձ հանեց իմ հոր տնից, ես նրան ասացի. “Շնո՛րհ արա
ինձ. ուր էլ գնանք, իմ մասին ասա՛, թե՝ իմ եղբայրն է”»։ 14 Աբիմելեքն առավ հազար սատեր, արջառներ ու ոչխարներ,
ծառաներ ու աղախիններ եւ տվեց Աբրահամին։ Նրան վերադարձրեց նաեւ Սառային՝ նրա կնոջը։ 15 Աբիմելեքն ասաց
Աբրահամին. «Ահա իմ երկիրը քո առջեւում է, բնակվի՛ր, որտեղ հաճելի է քեզ»։ 16 Իսկ Սառային ասաց. «Ահա հազար
սատեր տվեցի քո եղբորը։ Այն թող քո եւ քեզ հետ եղող կանանց պատվի համար լինի։ Միշտ ճշմարտությո՛ւնը պատմիր»։

(^17) Աբրահամն աղոթեց առ Աստված, եւ Աստված բուժեց Աբիմելեքին եւ նրա կնոջն ու նրա աղախիններին, որոնք սկսեցին
ծննդաբերել։ 18 Որովհետեւ Տերը փակել էր Աբիմելեքի տան բոլոր կանանց արգանդները Աբրահամի կնոջ՝ Սառայի
պատճառով։
