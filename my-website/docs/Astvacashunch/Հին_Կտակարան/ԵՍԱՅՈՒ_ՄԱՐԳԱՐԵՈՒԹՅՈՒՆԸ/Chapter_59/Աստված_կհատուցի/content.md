
Մարգարեն դատապարտում է ժողովրդի մեղքը
(^1) _Մի՞թե Տիրոջ ձեռքն անկարող է փրկել,
կամ նա ծանրացրել է իր ականջը, որ չլսի._
(^2) _ո՛չ, ձեր մեղքերն են պատնեշ դարձել ձեր եւ Աստծու միջեւ,
ձեր անօրենությունների պատճառով է նա իր երեսը շրջել ձեզնից, որ չգթա։_
(^3) _Արդարեւ, ձեր ձեռքերը պղծված են արյամբ,
եւ ձեր մատները՝ մեղքով.
ձեր շուրթերն անօրենություն խոսեցին,
եւ ձեր լեզուներն անիրավություն են խորհում։_
(^4) _Չկա մեկը, որ արդարություն խոսի, եւ բացակայում է ճշմարիտ դատաստանը.
հույս են դրել սնոտի բաների վրա եւ ունայնություն են խոսում,
ցավեր են հղանում եւ անօրենություն ծնում։_
(^5) _Քարբ օձի ձվեր են ծակում եւ սարդերի ոստայն հյուսում.
եթե որեւէ մեկը կամենա ուտել դրանցից,
ծակ բացելով՝ նրա մեջ ջուր եւ քարբ օձ կգտնի։_
(^6) _Նրանց ոստայնները հագուստ չեն դառնա,
եւ ոչ էլ նրանք կարող են զգեստավորվել իրենց ձեռքի գործերով,
քանզի նրանց գործերն անօրենության գործեր են,
նրանց ձեռքերի մեջ անիրավության գործեր կան։_
(^7) _Նրանց ոտքերը դեպի չարն են ընթանում,
շտապում են անմեղ արյուն թափել.
նրանց խորհուրդներն անզգամների խորհուրդներ են,
նրանց ճանապարհներին կործանում է ու թշվառություն։_
(^8) _Նրանք չճանաչեցին խաղաղության ճանապարհը,
ու նրանց ուղիներում արդարություն չկա,
որովհետեւ նրանց շավիղները, որոնցով ընթանում են, խոտորված են,
եւ նրանք խաղաղությունը չեն ճանաչում։_


Ժողովուրդը ճանաչում է իր մեղքը
(^9) _Ահա թե ինչու իրավունքը հեռա ցավ նրանցից,
եւ արդարությունը չի հասնելու նրանց.
մինչ նրանք լույս էին ակնկալում,
խավար եղավ նրանց համար,
մինչ լույսի էին սպասում,
մթի մեջ քայլեցին։_
(^10) _Կույրերի պես նրանք պատերն են շոշափելու,
խարխափելու են աչքերից զրկվածների պես,
կեսօրին գլորվելու են, ինչպես կեսգիշերին,
օրհասական մարդկանց պես հոգեվարքի տանջանքներ են տանելու_
(^11) _եւ առհասարակ թափառելու են արջերի ու աղավնիների նման։
Մենք երկար սպասեցինք դատաստանի, բայց չեղավ,
սպասեցինք փրկության, բայց այն հեռացավ մեզնից,_
(^12) _քանզի բազում են մեր անօրենությունները քո առաջ,
եւ մեր մեղքերը հակառակ կանգնեցին մեզ.
մեր անօրենությունները մեր մեջ են,
մենք ինքներս գիտենք մեր անիրավությունները։_
(^13) _Ամբարիշտ դարձանք եւ ստեցինք Տիրոջ առաջ,
հետ կանգնեցինք մեր Աստծուց,
անիրավություն խոսեցինք եւ ապստամբեցինք,
մեր սրտերում անիրավության խոսքեր հղացանք ու որոճացինք։_
(^14) _Վանեցինք իրավունքը,
եւ արդարությունը հեռացավ մեզնից։
Ճշմարտությունը սպառվեց նրանց ճանապարհներին.
նրանք ուղիղ ճանապարհով չկարողացան գնալ,_
(^15) _եւ արդարությունը վերացավ նրանց միջից.
արգելք դրեցին իրենց սրտերին, որ չիմանան։_
_Տեսավ Տերը եւ չհավանեց,
որովհետեւ իրավունքը բացակայում էր։_
(^16) _Նայեց, բայց մարդ չկար,
դիտեց, բայց չկար մեկը, որ օգնական լիներ.
եւ իր բազկով հատուցեց ու ըստ իր ողորմության հաստատեց նրանց։_
(^17) _Իբրեւ զրահ հագավ արդարությունը, իբրեւ սաղավարտ՝ գլխին դրեց փրկությունը,
իբրեւ հանդերձ ու պատմուճան՝
իր վրա գցեց վրեժխնդրությունը,
որ հատուցում տա նրանց։_
(^18) _Նա նախատինք ու հատուցում պիտի տա հակառակորդներին ու կղզիների բնակիչներին։_
(^19) _Արեւմուտքում Տիրոջ անունից պիտի սարսափեն,
արեւելքում՝ նրա փառավոր անունից։
Բարկությունը գետի պես ուժգնորեն պիտի գա Տիրոջից,
կատաղորեն վրա պիտի հասնի։_
(^20) _«Եվ փրկիչ պիտի գա Սիոնից
ու պիտի վանի Հակոբի ամբարշտությունները»,- ասում է Տերը։_
(^21) «Այս է իմ ուխտը նրանց հետ,- ասում է Տերը։- Իմ հոգին, որ քեզ վրա է, եւ իմ խոսքերը, որ քո բերանը դրեցի,
այսուհետեւ մինչեւ հավիտենություն չպիտի պակասեն քո բերանից, քո զավակի բերանից եւ քո զավակի սերունդների
բերանից»,-
_ասում է Տերը։_
