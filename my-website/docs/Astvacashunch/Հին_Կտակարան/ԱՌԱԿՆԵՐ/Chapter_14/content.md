
(^1) Իմաստուն կանայք կառուցում են իրենց տները, իսկ անզգամները կործանում իրենց ձեռքերով։
(^2) Ուղիղ ընթացողը երկնչում է Տիրոջից, իսկ ով կամակորում է իր ճանապարհին, պիտի անարգվի։
(^3) Անզգամների բերանները թշնամանքի գավազաններ են, իմաստունների շուրթերը պահպանում են նրանց։
(^4) Որտեղ եզներ չկան, մաքուր են մսուրները, որտեղ առատ հունձք կա, հայտնի է եզան զորությունը։
(^5) Հավատարիմ վկան չի ստում, անիրավ վկան ստություն է բորբոքում։
(^6) Եթե չարերի մոտ իմաստություն փնտրես, չես գտնի, իսկ իմաստունների մոտ հանճար դյուրին կգտնես։
(^7) Ամեն ինչի հակառակ է անզգամը, իմաստուն շուրթերը հանճարի զենքն են։


(^8) Խորագետների իմաստությունը հայտնի է նրանց ճանապարհից, իսկ անզգամների անմտությունը՝
մոլորությունից։
(^9) Անօրենների տները մաքրվելու կարիք ունեն, իսկ արդարների տներն ընդունելի են։
(^10) Զգայուն մարդու սիրտը զգում է իր հոգու տանջանքը, իսկ ուրախության պահին չի ամբարտավանանում։
(^11) Ամբարիշտների տները պիտի կործանվեն, արդարների վրանները՝ օրհնվեն։
(^12) Կան ճանապարհներ, որ ուղիղ են թվում մարդկանց, բայց նրանց վերջը դժոխքի հատակն է հասնում։
(^13) Ուրախությանը տրտմություն չի խառնվում, բայց ուրախությունը կարող է փոխվել սգի։
(^14) Անգութը պիտի հագենա իր ճանապարհներից, իսկ բարի մարդը ուղղվելու է իր խոհերի շնորհիվ։
(^15) Անմեղը հավատում է ամեն խոսքի, իսկ խորամանկը պիտի զղջա։
(^16) Իմաստունը զարհուրելով խոտորում է չարից, իսկ անզգամն ինքնավստահ խառնվում է անօրենի հետ։
(^17) Բարկասիրտ մարդը գործում է առանց խորհելու, իսկ իմաստունը չափազանց համբերատար է։
(^18) Ամբարիշտների բաժինը չարիքները պիտի լինեն, իսկ խորագետները պիտի զորանան իմաստությամբ։
(^19) Չարերը պիտի գայթակղվեն բարիների առջեւ, ամբարիշտները պիտի ծառայեն արդարների դռների մոտ։
(^20) Մարդիկ ատում են իրենց աղքատ ընկերներին, իսկ հարուստների ընկերները շատ են։
(^21) Ով անարգում է աղքատին, մեղք է գործում, իսկ ով ողորմում է աղքատին, երանելի է։
(^22) Մոլորյալները չարիքներ են նյութում, բարիները՝ ողորմություն եւ ճշմարտություն։ Չարիքներ նյութողները չեն
ճանաչում ողորմությունն ու հավատը, իսկ բարիքներ ծրագրողները ձեռք կբերեն հարգանք, վստահություն։
(^23) Ով աշխատում եւ մի բան է ավելացնում, իմաստություն է, իսկ անհոգը կարիքի մեջ պիտի ընկնի։
(^24) Իմաստունների պսակը խորագիտությունն է, իսկ անմիտների ուղին՝ չարությունը։
(^25) Հավատարիմ վկան հոգի է փրկում չարից, իսկ նենգավորը բորբոքվում է ստությամբ։
(^26) Տիրոջից երկյուղի մեջ զորեղ հույս կա եւ իր որդիներին խաղաղության ապավեն է։
(^27) Տիրոջ հրամանը կյանքի աղբյուր է, որը խուսափել է տալիս մահվան որոգայթից։
(^28) Թագավորի փառքն իր բազում զորքերի մեջ է, իշխանների կործանումը՝ իրենց ժողովրդի պակասելու։
(^29) Երկայնամիտ մարդը լի է իմաստությամբ, իսկ կարճամիտը՝ հույժ անմիտ է։
(^30) Հեզ մարդը իր սրտի բժիշկն է, հոգսատար սիրտը՝ ցեց ոսկորներին։
(^31) Աղքատին զրպարտողը բարկացնում է նրա Արարչին, իսկ ով պատվում է նրան, ողորմում է աղքատին։
(^32) Ամբարիշտը պիտի մերժվի իր չարիքի պատճառով, իսկ իր հոգու սրբության ձգտողն արդար կլինի։
(^33) Իմաստությունը բարի մարդու սրտում է հանգչում, իսկ անմիտների սիրտը չի ճանաչում այն։
(^34) Արդարությունը բարձրացնում է ազգը, իսկ մեղքը ազգեր է նվաստացնում։
(^35) Իմաստուն սպասավորը հաճելի է թագավորին. եւ իր փութկոտությամբ թոթափում է անարգանքը։
