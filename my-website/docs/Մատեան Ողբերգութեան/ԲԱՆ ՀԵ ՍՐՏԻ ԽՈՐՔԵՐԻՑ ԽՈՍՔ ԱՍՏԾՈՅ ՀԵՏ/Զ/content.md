
Օրհնում ենք Հօր եւ Որդու հետ
Նաեւ բխումը անբաժանելի`
Նրանց փառակից Հոգին տէրունի,
Որ ստեղծեց ամէնը եւ կենդանագործում է
բոլորին,
Որ սկզբից եւեթ շրջում էր
Համապարփակ աշխարհակալ մէգի մէջ,
Նկարում էր, կերպաւորում
Երկրատարած ծովի անբաւութեան ամէնունակ
ջրերով`
Լոյսի սուրբ աւազանը
Ի կատարումն այժմեան խորհրդիս:
Նախ ստեղծեց եւ այժմ գործում է,
Գոյացրեց եւ մշտապէս կատարում է հրաշքներ,
Սքանչելիքներ, սրբակեացների
կանխատեսումներ,
Աստուածային ներշնչումներ, զարմանալի
զօրութիւններ,
Մարգարէներ, առաքեալներ, վարդապետներ`
Հանճարի կրթութեան վարժողներ:
Յարդարեց Քրիստոսի արեան մատուցման
սրբարանը,
Անձերի քաւութիւնները, մարմինների
առողջութիւնը,
Քրիստոսի նման ողորմութեամբ կարգադրեց
Մարմինների առողջութիւն:


Մկրտեց եւ` ջրից գերազանց,
Իրմով միայն նորոգեց ու լուսաւորեց,
Մշտապէս նոյն բարեգործութեամբ է զօրանում:
Յորդանանի հոսանքի մէջ վկայեց
Միածնի աստուածութիւնը,
Ամպի տեսիլով ցոյց տուեց
Թափոր լեռան վրայ, Հօր ձայնով:
Համանման եղանակով հովանի եղաւ
Յակոբի տոհմի ելքին Եգիպտոսից
Մովսէսի զօրավարութեան ուղեգնացութեանը
Սաստիկ հողմով ընկղմեց փարաւոնին:
Նուիրագործում է քահանաներ, իմաստուններ
կազմում,
Թագաւորներ զօրեղացնում,
Քաւութիւն ընձեռում,
Մահացածներին շնորհում է կեանք`
Նորոգուելու յարութեամբ:
Նոյն ինքը մարդացած Աստծոյ օծումն է,
Մշտնջենական հաւասարութեամբ
Երկրպագուած Հօր հետ` ի պատիւ Որդու
մեծութեան,
Անսահման փառաւորութեամբ օրհնեալ
յաւիտեանս:
Ամէն:
