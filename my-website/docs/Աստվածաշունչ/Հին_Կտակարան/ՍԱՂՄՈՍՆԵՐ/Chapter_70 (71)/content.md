
(^1) _Դպրապետին։ Սաղմոս Դավթի։ Հովնադաբի որդիների եւ առաջին գերեվարվածների կողմից կատարվող_
(^2) _Տե՛ր, քեզ հուսացի, չեմ ամաչի հավիտյան։
Փրկի՛ր ինձ ու ապրեցրո՛ւ քո արդարությամբ,
Քո ականջը խոնարհեցրո՛ւ ինձ եւ փրկի՛ր ինձ։_


(^3) _Ապավե՛ն եղիր ինձ համար եւ ամրապես հաստատի՛ր ինձ, Աստվա՛ծ,
Որովհետեւ իմ հույսն ու ապավենը դու ես։_
(^4) _Աստվա՛ծ իմ, փրկի՛ր ինձ մեղավորի ձեռքերից,
Անօրենի եւ անիրավի ձեռքերից։_
(^5) _Քանզի դու ես իմ համբերությունը, Տե՛ր,
Տե՛ր, իմ հույսն ես մանկությունիցս ի վեր։_
(^6) _Քեզ վստահեցի ես արգանդից,
Դու ես իմ ապավենը մորս որովայնից,
Քեզնից է իմ օգնությունը հանապազ։_
(^7) _Ես ինչպե՜ս շատերի ծաղրանքը դարձա,
Իսկ դու իմ օգնականն ու զորացնողը եղար։_
(^8) _Թող գովաբանությամբ լցվի բերանս,
Որպեսզի շարունակ օրհնեմ քո փառքը
Եվ մեծ վայելչությունը։_
(^9) _Ինձ մի՛ լքիր ծերության ժամանակ, Տե՛ր,
Ուժս պակասելու ժամանակ մի՛ թող ինձ։_
(^10) _Իմ թշնամիները եւ նրանք, որ պաշարեցին հոգիս,
Խորհելով մեկտեղ,_^11 _ասացին.
«Աստված լքեց նրան, հալածենք եւ բռնենք նրան,
Քանզի նրան փրկող չկա»։_
(^12) _Աստվա՛ծ իմ, մի՛ հեռացիր ինձանից
Եվ ինձ օգնությա՛ն հասիր, Աստվա՜ծ։_
(^13) _Թող ամաչեն ու ձախողվեն անձիս չարախոսողները,
Թող ամոթ ու պարսավանք կրեն ինձ չար կամեցողները։_
(^14) _Ես մշտապես պիտի հուսամ
Եվ ամեն բանի մեջ բազմացնեմ քո օրհնությունը։_
(^15) _Բերանս պիտի պատմի քո արդարությունը
Եվ ամեն օր՝ քո գովքը։
Ես մարդկային ճարտար դպրություն չգիտեմ._
(^16) _Ես պիտի մտնեմ Տիրոջ զորության ներքո
Եվ քո արդարությունը, Տե՜ր, միայն հիշեմ։_
(^17) _Աստվա՛ծ իմ, ինձ կրթեցիր իմ մանկությունից ի վեր,
Եվ հիմա էլ քո արդարությունը պիտի պատմեմ։_
(^18) _Մինչեւ ճերմակելն ու ծերանալը մի՛ լքիր ինձ, Աստվա՛ծ.
Մինչեւ ամեն եկող սերնդի պատմվեն գործերը բազկիդ։
Մինչեւ բարձունքներ են հասնում քո զորությունն ու արդարությունը,_
(^19) _Նաեւ մեծագործություններդ.
Աստվա՛ծ, ո՞վ է քեզ նման։_
(^20) _Թեպետ բազում նեղություն
Եվ չարչարանքներ ցույց տվեցիր ինձ,
Դարձյալ մխիթարեցիր ինձ
Եվ երկրի խոր անդունդներից հանեցիր ինձ։_
(^21) _Հաճախ ցույց տվեցիր քո զորությունը.
Դարձյալ մխիթարեցիր ինձ
Եվ դարձյալ հանեցիր ինձ
Երկրի խոր անդունդներից։_
(^22) _Եվ արդ, ես պիտի վկայեմ քո մասին
Սաղմոսների պատրաստությամբ,
Ճշմարի՛տ Աստված,
Սաղմոս պիտի երգեմ քեզ օրհնությամբ,
Սո՛ւրբդ Իսրայելի։_
(^23) _Երբ սաղմոս երգեմ քեզ, շրթունքներն իմ պիտի ցնծան
Եվ հոգիս, որ դու փրկեցիր։_
(^24) _Լեզուս եւս պիտի միշտ խոսի քո արդարությունից։
Ժամանակին պիտի խայտառակվեն
Եվ ամոթահար լինեն իմ դեմ չար խորհողները։_
