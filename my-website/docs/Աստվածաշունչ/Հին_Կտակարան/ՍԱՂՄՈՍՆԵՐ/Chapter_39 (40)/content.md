
(^1) _Դպրապետին։ Սաղմոս Դավթի_
(^2) _Համբերությամբ սպասեցի Տիրոջը,
Եվ նայեց ինձ ու լսեց աղոթքս։_
(^3) _Ինձ հանեց տառապանքի հորից, կավի ու տիղմի միջից,_


_Ժայռի վրա հաստատեց ոտքերս
Եվ ուղղեց իմ ընթացքը։_

(^4) _Մի նոր օրհներգ դրեց բերանս՝ մեր Տիրոջ՝ Աստծու օրհներգը։
Շատերը պիտի տեսնեն ու վախենան եւ հուսան Տիրոջը։_
(^5) _Երանելի է այն մարդը, որի հույսը Տիրոջ անունն է.
Նա չնայեց ունայնության եւ սուտ մոլորության։_
(^6) _Բազում են քո սքանչելիքները, Տե՛ր, Աստվա՛ծ իմ,
Ոչ ոք նման չէ քեզ քո խորհուրդներում։
Պատմեցի ու խոսեցի որեւէ թվից ավելի։_
(^7) _Զոհեր եւ պատարագներ չուզեցիր. լսողություն տվեցիր.
Ողջակեզ եւ մեղքի համար զոհ չուզեցիր։_
(^8) _Այնժամ ասացի. «Ահավասիկ գալիս եմ.
Գրքի մեջ գրված է իմ մասին»։_
(^9) _Կամքդ կատարել ուզեցի, Աստվա՛ծ իմ,
Եվ օրենքներդ՝ իմ ներսում։_
(^10) _Ես կավետարանեմ քո արդարությունը մեծ հավաքներում.
Ահա շրթունքներս չեմ կտրում քեզնից։
Ո՜վ Տեր, դու գիտես,_^11 _որ քո արդարությունը
Չեմ ծածկել իմ սրտում,
Նաեւ քո ճշմարտությունն ու քեզնով փրկությունը։
Ասացի եւ չթաքցրի քո ողորմությունն
Ու քո ճշմարտությունը մեծ ժողովից։_
(^12) _Իսկ դու, Տե՜ր, քո գթությունն ինձնից հեռու մի՛ պահիր,
Քո ողորմությունն ու ճշմարտությունը թող միշտ օգնեն ինձ։_
(^13) _Ինձ պաշարեցին չարերը, որոնց թիվ չկար,
Իմ անօրենությունները հասան ինձ, եւ ես չկարողացա տեսնել։
Գլխիս մազերից ավելի շատացան, եւ սիրտս լքեց ինձ։_
(^14) _Տե՛ր, կամեցի՛ր փրկել ինձ եւ նայի՛ր, որ օգնես ինձ, Տե՜ր։_
(^15) _Թող ամաչեն եւ ամոթահար լինեն նրանք,
Ովքեր ուզում էին հոգիս կործանել.
Թող հետ դառնան եւ ամաչեն ինձ չար կամեցողները։_
(^16) _Թող անմիջապես ամոթի մատնվեն նրանք,
Ովքեր ինձ ասում էին. «Վա՜յ, վա՜յ»։_
(^17) _Թող ցնծան եւ ուրախանան քեզանով
Բոլորը, ովքեր փնտրում են քեզ, Տե՜ր։
Թող ասեն ամեն ժամ. «Աստված մեծ է»,
Նրանք, ովքեր սիրում են քո տված փրկությունը։_
(^18) _Աղքատ եւ անտուն եմ ես, Աստվա՛ծ,
Խորհի՛ր իմ մասին.
Դու ես իմ օգնականն ու պաշտպանը,
Եվ դու, Աստվա՛ծ իմ, մի՛ ուշացիր։_
