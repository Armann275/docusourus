
Կանգնեցիր իմ կերպարանքով` ստեղծածիդ
ատեանի առաջ
Չխօսեցիր դու` տուիչդ խօսքի,
Չբարբառեցիր` ստեղծո՛ղդ լեզուի,
Ձայն չարձակեցիր` սասանիչդ երկրի,
Չմռնչացիր` ամէնազդու փո՛ղդ մեծաձայն,
Ո՛չ երախտիքովդ յանդիմանեցիր
Եւ ոչ էլ նրանց իրենց չարութեամբ
պապանձեցրիր.
Չմատնեցիր դու նրանց ամօթի, որ քեզ մատնեցին
մահուան տանջանքին.
Չդիմադրեցիր, երբ կապեցին քեզ, ոչ էլ նեղացար,


երբ ապտակեցին.
Չնախատեցիր, երբ թքեցին ու չխռովեցիր, երբ
բռունցքներով խփեցին քեզ,
Չսրտմտեցիր, երբ կատակեցին, չխոժոռուեցիր,
երբ ծաղրեցին:
Պատմուճանը քո վրայից հանեցին, իբրեւ տկարից
Ու դարձեալ հագցրին, իբր կալանաւոր
անզերծանելի:
Եթէ լեղիով խառն քացախը չխմեր կամա նա երկու
անգամ,
Չէր թափուի մաղձն իմ նախկին դառնութեան:
Համտես արաւ նա յուսահատութեամբ ու մի կողմ
տարաւ տարակուսանքով.
Առան նրանից այն մոլեգնաբար եւ տուին
դարձեալ անպատկառօրէն.
Եւ խառնիճաղանջ ամբոխի առջեւ գանահարելով
նրան սաստկապէս`
Խիստ անարգանքի դատապարտեցին.
Ծնրադրեցին` ծաղրելու եւ պսակ դրին հեգնելու
համար:
