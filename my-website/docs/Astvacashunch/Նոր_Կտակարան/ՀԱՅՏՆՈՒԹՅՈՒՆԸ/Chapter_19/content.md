
Հաղթական երգեր
(^1) Այնուհետեւ լսեցի ինչպես բազմության մի բարձր ձայն երկնքում, որ ասում էր.
_«Ալելուիա՜, փրկությո՜ւն, փա՜ռք եւ զորությո՜ւն մեր Աստծուն,_
(^2) _որովհետեւ ճշմարիտ ու արդար են դատաստանները նրա,
քանի որ դատեց մեծ պոռնիկին,
որն իր պոռնկության մեջ ապականեց երկիրը։
Եվ նրանից լուծեց արյան վրեժն իր ծառաների (Բ Օր. 32.43, Դ Թագ. 9.7)»։_
(^3) Եվ շարունակում էին օրհներգել ու ասել. «Ալելուիա՜», իսկ նրա ծուխը բարձրանում էր հավիտյանս հավիտենից։
(^4) Եվ ծնկի եկան քսանչորս երեցներն ու չորս կենդանիները եւ երկրպագեցին գահի վրա նստած Աստծուն՝ ասելով. «Ամե՛ն.
Ալելուիա՜»։
(^5) Եվ գահից մի ձայն ելավ, որ ասում էր. «Օրհներգե՛ք մեր Աստծուն, նրա բոլոր ծառանե՛րդ, եւ դո՛ւք, որ երկնչում եք
նրանից, փոքրե՛ր եւ մեծե՛ր»։ 6 Եվ լսեցի մի ձայն, ինչպես ձայնը մի մեծ բազմության, ինչպես ձայնը հորդառատ ջրերի եւ
ինչպես ձայնն ուժեղ որոտի, որ ասում էր դարձյալ. «Ալելուիա՜. թագավորեց մեր Ամենակալ Աստվածը։ 7 Ուրախանանք,
ցնծանք ու փառք տանք նրան, քանի որ հասավ Գառան հարսանիքի ժամը, եւ կինը՝ նրա հարսը, պատրաստվեց։ 8 Հարսին
տրվեց՝ հագնելու սպիտակ, մաքուր եւ լուսափայլ բեհեզ՝ խորհրդանիշը սրբերի արդարության»։ 9 Եվ հրեշտակն ինձ
ասաց. «Գրի՛ր այս բանը. երանելի՜ են բոլոր նրանք, որ կանչված են Գառան հարսանիքի ընթրիքին»։ Եվ կրկին ասաց.
«Այս խոսքերն Աստծու ճշմարիտ խոսքերն են»։ 10 Ես, ընկնելով նրա ոտքերի առաջ, երկրպագեցի նրան, իսկ նա ինձ
ասաց. «Լսի՛ր, մի՛ ընկիր իմ առաջ, քանզի ես էլ ծառայակիցն եմ քո եւ քո եղբայրների, որոնք վկայում են Հիսուսին։
Տիրոջը՝ Աստծո՛ւն երկրպագիր, քանզի Հիսուսի մասին վկայությունը մարգարեության Հոգով է։


Սպիտակ ձիավորը
(^11) Տեսա երկինքը բացված. եւ ահա մի սպիտակ ձի, որի հեծյալը կոչվում է Հավատարիմ եւ Ճշմարիտ։ Նա
արդարությամբ է դատում ու պատերազմում։ 12 Նրա աչքերը նման էին կրակի բոցի, եւ նրա գլխի վրա բազում պսակներ
կային։ Նա ուներ գրված մի անուն, որն իրենից բացի ոչ ոք չգիտի։ 13 Եվ իր վրա գցել էր արյունով ներկված մի զգեստ.
նրա անունն էր Բանն Աստծու։ 14 Եվ երկնքի զորավարներն ու երկնքի զորքերը, ձիեր հեծած եւ մաքուր ու սպիտակ
բեհեզներ հագած, գնում էին նրա հետեւից։ 15 Նրա բերանից ելնում էր սրած սուր, որպեսզի նրանով հարվածի ազգերին։
Եվ նա պիտի իշխի նրանց վրա երկաթե մականով, նա պիտի կոխոտի Ամենակալ Աստծու ցասումնալի բարկության
գինու հնձանը։ 16 Եվ իր պատմուճանի եւ ազդրի վրա կար գրված մի գրություն՝ «Թագավոր թագավորների եւ Տեր
տերերի»։
(^17) Տեսա նաեւ մի ուրիշ հրեշտակ, որ կանգնած էր արեգակի վրա։ Նա աղաղակեց բարձր ձայնով՝ երկնքի մեջ թռչող
բոլոր թռչուններին ասելով. «Եկե՛ք, հավաքվե՛ք Աստծու մեծ ընթրիքին,^18 որպեսզի ուտեք թագավորների, հզորների եւ
երիվարների ու նրանց վրա նստած հեծյալների, ազատների ու ծառաների, մեծի եւ փոքրի մարմինները»։
(^19) Տեսա գազանին, երկրի թագավորներին եւ նրանց զորքերին՝ հավաքված՝ պատերազմ մղելու սպիտակ ձիու հեծյալի
եւ նրա զորքի դեմ։ 20 Եվ բռնվեցին գազանն ու նրա հետ եղող սուտ մարգարեն, որ նրա առաջ հրաշքներ էր գործում,
որոնցով մոլորեցնում էր նրանց, որոնց ստիպել էր առնել գազանի դրոշմը եւ երկրպագուներ էր դարձրել նրա արձանին։
Եվ նրանց երկուսին էլ ողջ-ողջ գցեցին ծծմբով այրվող կրակե լճի մեջ։ 21 Մնացածները մեռան ձիու վրա հեծնողի սրից,
որ ելնում էր նրա բերանից։ Եվ բոլոր թռչունները հագեցան նրանց մարմիններից։
