
Երեմիան մնում է Գոդողիայի մոտ
(^1) Սա է այն խոսքը, որ Տերն ուղղեց Երեմիային այն բանից հետո, երբ Նաբուզարդան դահճապետը նրան ազատ
արձակեց Ռամայում։ Նրան, ձեռքերը շղթայակապ, վերցրին Երուսաղեմի եւ Հուդայի բոլոր գերիների միջից, որոնց քշում
էին Բաբելոն։ 2 Դահճապետը նրան վերցրեց ու ասաց. «Տերը՝ քո Աստվածը, հենց ա՛յս տեղի համար խոսեց այդ
չարիքների մասին։ 3 Տերը կատարեց այնպես, ինչպես խոսել էր, քանզի մեղանչեցիք Տիրոջ հանդեպ եւ ականջ չդրեցիք
նրա ձայնին, որի համար էլ այդ բանը պատահեց ձեզ հետ։ 4 Եվ ահա այժմ արձակեցի քեզ այն կապանքներից, որոնք քո
ձեռքերին էին. եթե քեզ համար հաճելի է թվում ինձ հետ Բաբելոն գնալը, արի՛, աչք կպահեմ քեզ վրա, իսկ եթե քո աչքին
վատ է թվում ինձ հետ Բաբելոն գնալը, մնա՛ այստեղ։ Ահա այս ամբողջ երկիրը քո առաջ է՝ ի բարօրություն քեզ. ուր որ
հաճելի է քեզ, այնտեղ էլ գնա՛։ 5 Քանի դեռ ես այստեղ եմ, գնա՛, ում մոտ որ կամենում ես։ Վերադարձի՛ր Սափանի որդի
Աքիկամի որդի Գոդողիայի մոտ, որին բաբելացիների արքան Հուդայի երկրի՝ քո երկրի վրա վերակացու կարգեց. նրա
հետ կբնակվես ժողովրդի մեջ։ Իսկ եթե չես ուզում, քո աչքին ուր որ դուր է գալիս գնալ, գնա՛»։
Ապա դահճապետը նրան պաշար ու պարգեւներ տվեց եւ արձակեց։ 6 Երեմիան գնաց Մասեփա՝ Աքիկամի որդի
Գոդողիայի մոտ, եւ բնակվեց այնտեղ՝ երկրում մնացած ժողովրդի մեջ։
(^7) Զորքի բոլոր հրամանատարները, որոնք գտնվում էին դաշտում, իրենք ու իրենց զորքերը լսեցին, որ բաբելացիների
արքան երկրին վերակացու է կարգել Աքիկամի որդի Գոդողիային՝ նրան հանձնելով տղամարդկանց ու կանանց եւ
մեծաթիվ ժողովրդի, ինչպես եւ երկրի բնակչության աղքատ մասին, որոնց չէր գաղթեցրել Բաբելոն։ 8 Իրենց հետ եղած
մարդկանցով Գոդողիայի մոտ՝ Մասեփա եկան Նաթանի որդի Իսմայելը, Կարեի որդիներ Հովնանն ու Հովնաթանը,
Թանաթեմի որդի Սարեան, Նետոփատի որդի Ովփերի որդիներն ու Մաքաթիի որդի Հեզոնիան։ 9 Սափանի որդի


Աքիկամի որդի Գոդողիան նրանց ու նրանց հետ եղած մարդկանց երդում տվեց ու ասաց. «Մի՛ վախեցեք քաղդեացի
պաշտոնյաներից, ապրե՛ք այս երկրում, հարկատո՛ւ դարձեք բաբելացիների արքային, եւ ձեզ համար լավ կլինի։ 10 Ես էլ
ահավասիկ մնում եմ Մասեփայում, որպեսզի դեմ կանգնեմ այն քաղդեացիներին, որոնք կհարձակվեն ձեզ վրա։ Իսկ
դուք գինի ու մի՛րգ մթերեք, ձեր ամանների մեջ յուղ կուտակե՛ք եւ բնակվե՛ք ձեր քաղաքներում, որոնք դուք քաջությամբ
պահեցիք»։

(^11) Բոլոր հրեաները, որոնք մովաբացիների երկրում էին եւ ամովնացիների մեջ, որոնք Եդովմում էին, ոմանք էլ՝
տարբեր երկրներում, լսեցին, որ բաբելացիների արքան ժողովրդի մի մասին թողել է Հուդայի երկրում եւ նրանց վրա
վերակացու է դրել Սափանի որդի Աքիկամի որդի Գոդողիային,- 12 այդ բոլոր հրեաներն ամեն տեղից, ուր ցրված էին,
եկան Հուդայի երկիրը՝ Մասեփա, Գոդողիայի մոտ, եւ չափազանց շատ գինի ու միրգ մթերեցին։
(^13) Կարեի որդի Հովնանն ու զորքի բոլոր հրամանատարները, որոնք դաշտում էին, Մասեփայում ներկայացան
Գոդողիային 14 եւ ասացին նրան. «Գիտե՞ս այն մասին, որ ամովնացիների Բայաելիս թագավորը Նաթանի որդի
Իսմայելին ուղարկել է քեզ մոտ, որպեսզի սպանի քեզ»։ Բայց Աքիկամի որդի Գոդողիան չհավատաց նրանց։ 15 Ապա
Կարեի որդի Հովնանը Մասեփայում Գոդողիային գաղտնի ասաց. «Թո՛ւյլ տուր գնամ սպանեմ Նաթանի որդի
Իսմայելին, ու ոչ ոք թող չիմանա. գուցե մի օր նա սպանի քեզ, եւ հրեաները, որոնք հավաքված են քեզ մոտ, ցրվեն, ու
Հուդայի մնացորդներն էլ կորչեն»։ 16 Բայց Աքիկամի որդի Գոդողիան Կարեի որդի Հովնանին ասաց. «Մի՛ արա, ինչպես
ասացիր, քանզի Իսմայելի մասին դու սուտ խոսեցիր»։
