
(^1) _Ճյուղառատ, պտղալից որթատունկ է Իսրայելը.
ըստ իր պտուղների առատության զոհասեղաններ ավելացրեց,
ըստ իրենց հողի պարարտության արձաններ կանգնեցրին։_
(^2) _Բաժան-բաժան արեցին իրենց սրտերը, արդ կորստյան կմատնվեն։
Նա կկործանի նրանց զոհասեղանները.
թշվառության մեջ կընկնեն նրանց արձանները։_
(^3) _Քանի որ հիմա կասեն. «Մենք թագավոր չունենք,
որովհետեւ Տիրոջից չվախեցանք,
բայց թագավորը մեզ ի՞նչ կանի»։_
(^4) _Եթե խոսքեր ասի՝ ստապատիր են.
ուխտ կկնքի, եւ արդարադատությունն ինչպես սիզախոտ
կաճի ագարակի անմշակ հողում։_
(^5) _Ովնի տան կուռքի՝ հորթի պատճառով Սամարիայի բնակիչները պանդուխտ կլինեն,
որովհետեւ նրա ժողովուրդը սուգ արեց նրա վրա.
եւ ինչպես դառնացրին նրան,
կչարախնդան նրա փառքի վրա,
քանի որ գերեվարվեցին նրանից։_
(^6) _Եվ նրան կապկպած ասորեստանցիների մոտ՝ Հարիմ արքային նվեր կտանեն.
կաշառքով կընդունի Եփրեմին.
Իսրայելը կամաչի իր խորհուրդների համար։_
(^7) _Սամարիան մերժեց իր թագավորին,
ինչպես չոր ոստը՝ ջրի երեսից։_
(^8) _Կվերցվեն Ովնի մեհյանները՝ Իսրայելի մեղքերը.
փուշ ու տատասկ կբուսնեն նրանց զոհասեղաններին,
եւ կասեն լեռներին. «Ընկե՛ք մեզ վրա»,
եւ բլուրներին. «Ծածկե՛ք մեզ»։_
(^9) _«Այն օրվանից, ինչ բարձունքները կան,
Իսրայելը մեղանչել է։
Այնտեղ կանգ առան,
բայց նրանք չեն հասնի բարձունքներին.
պատերազմ եկավ անօրենության որդիների վրա՝_^10 _խրատելու նրանց.
եւ ազգերը կհավաքվեն նրանց դեմ՝
խրատելու նրանց իրենց երկու անիրավությունների համար։_
(^11) _Եփրեմը վարժված երինջ է, հակառակասեր,
բայց ես վերահասու կլինեմ նրա պարանոցի գեղեցկությանը.
կելնեմ Եփրեմի վրա եւ կանտեսեմ Հուդային,
եւ Հակոբը կհզորանա նրա դեմ։_
(^12) _Սերմանե՛ք ձեզ համար արդարությամբ_


_եւ քաղե՛ք կենաց պտուղ.
լուսավո՛ր դարձրեք ձեզ համար գիտության լույսը,
փնտրե՛ք Տիրոջը,
մինչեւ արդարության պտուղները գան ձեզ։_

(^13) _Ինչո՞ւ չլսելու տվեցիք ամբարշտությունը,
փայփայեցիք նրա անօրենությունները
եւ կերաք ստության պտուղը.
որովհետեւ հույսդ դրեցիր քո կառքերի վրա,
քո զորքերի բազմության վրա։_
(^14) _Քո ժողովրդի վրա ավեր կգա,
եւ քո բոլոր պարսպապատ քաղաքները կկործանվեն,
ինչպես Սաղմանա իշխանը՝ Հերոբովի տնից
պատերազմի օրերին. մորը կոտորեցին որդիների կողքին,_
(^15) _նույնպես կանեն ձեզ, ո՛վ Իսրայելի տուն,
ձեր չարիքների երեսից»։_
