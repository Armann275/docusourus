
Աստված մարդուն ստեղծել է կործանելո՞ւ համար
(^1) _«Հեծեծելով նրան կհասցնեմ իմ խոսքերը.
կխոսեմ թախծած իմ հոգու դառնությամբ։_
(^2) _Ու կասեմ. “Տե՛ր, մի՛ սովորեցրու ինձ, որ ամբարիշտ լինեմ”.
եւ ինչո՞ւ դատեցիր այսպես ինձ։_
(^3) _Բարվո՞ք է քեզ թվում անիրավված լինելս.
մերժել ես քո ձեռքի գործերը,
ու նայել ամբարիշտների խորհրդին։_
(^4) _Մի՞թե դու նայում ես, ինչպես մարդն է նայում,
կամ տեսնում, ինչպես մահկանացուն է տեսնում։_
(^5) _Տարիներդ մի՞թե մարդու տարիներ են,_
(^6) _որ կրկին փնտրում ես հանցանքներս
ու քննում մեղքերս։_
(^7) _Գիտես, որ երբեք չեմ ամբարշտացել,
բայց ո՞վ ինձ կազատի քո ձեռքից։_
(^8) _Քո ձեռքն է արարել ու ստեղծել ինձ,
բայց հետո դարձել ու զարկել ես ինձ։_
(^9) _Հիշի՛ր, որ կավից ես ստեղծել.
վերստին հո՞ղ ես դարձնում ինձ։_
(^10) _Մի՞թե կաթի պես չես կթել ինձ,
պանրի պես մակարդել։_
(^11) _Մորթ ու միս հագցրել,
ոսկրերով, ջիլերով հյուսել։_
(^12) _Կյանք ու ողորմություն ես դրել ինձ վրա.
հոգատարությամբ ես պահել ինձ։_
(^13) _Եվ քանի որ դու այս բոլորն ունես
գիտեմ, որ ամեն բան կարող ես.
քեզ համար անհնարին ոչ մի բան չկա։_
(^14) _Եթե մեղանչեմ, թեկուզ եւ չես ների իմ անօրենությունը,
բայց ինձ կպահես։_
(^15) _Եթե ամբարշտանամ, օ՜, վա՜յ ինձ.
իսկ եթե արդար իսկ լինեմ,
չեմ կարող հայացքս բարձրացնել,
քանի որ մեջս անարգանք կա լեցուն։_
(^16) _Որսված եմ իբրեւ առյուծ,
որին պիտի սպանեն։
Ինձ դարձյալ չարաչար ջնջում ես,_
(^17) _նորոգում հարվածներն ինձ վրա։
Բարկությամբ ես ձեռքդ իջեցրել ինձ վրա,
հրոսակներ ես հանել իմ դեմ։_
(^18) _Ինձ ինչո՞ւ հանեցիր որովայնից,
ու տեղում չմեռա։
Ոչ մի աչք չէր տեսնի ինձ այնժամ,_
(^19) _ու իբրեւ չեղած կլինեի։
Եվ ինչո՞ւ արգանդից ուղղակի գերեզման չիջա,_
(^20) _կամ մի՞թե շատ կարճ չէ ժամանակն իմ կյանքի։
Թո՛ւյլ տուր ինձ, որ փոքր-ինչ հանգստանամ,_
(^21) _մինչեւ այնտեղ գնամ, որտեղից երբեք չեմ դառնալու՝
երկիրն այն խավարչտին ու մթին,_
(^22) _երկիրն հավիտենական աղջամուղջի, որտեղ լույս չկա,
ու ոչ ոք չի կարող մարդկային կյանք տեսնել»։_
