
Սուտն իշխում է երկրի վրա
(^1) _Ո՞վ կտար ինձ անապատում մի խղճուկ օթեւան,
որ ես թողնեի իմ ժողովրդին,
հեռանայի նրանից,
քանզի բոլորն էլ անխտիր շնացող են
եւ արհամարողների բազմություն։_
(^2) _«Նրանք լարեցին իրենց լեզուներն աղեղի պես.
ստությունը եւ ոչ թե հավատքը զորացավ երկրի վրա,
որովհետեւ նրանք չարությունից չարություն գնացին
եւ ինձ չճանաչեցին,- ասում է Տերը։_
(^3) _Յուրաքանչյուրդ ձեր ընկերոջից զգո՛ւյշ եղեք
եւ հույս մի՛ դրեք ձեր եղբայրների վրա,
որովհետեւ ամեն եղբայր խաբելով խաբում է,
եւ ամեն բարեկամ ընթանում է նենգությամբ։_
(^4) _Յուրաքանչյուրն այպանում է իր բարեկամին,
ճշմարտություն չեն խոսում.
նրանց լեզուն սովորեց սուտ խոսել։
Նրանք զրկեցին, բայց չհանգստացան,_
(^5) _վաշխ կուտակեցին վաշխի վրա
եւ նենգություն՝ նենգության վրա
եւ չկամեցան ճանաչել ինձ»,- ասում է Տերը։_
(^6) _Դրա համար էլ այսպես է ասում Աստված՝ Զորությունների Տերը.
«Ահավասիկ ես կրակով պիտի հալեմ նրանց
եւ պիտի փորձեմ նրանց,
որովհետեւ չարությունների պատճառով
ուրիշ ինչպե՞ս վարվեմ իմ ժողովրդի դստեր հետ։_
(^7) _Նրանց նենգավոր լեզուները խոցոտող նետ են։_


Նրանց բերանի խոսքերը
իրենց ընկերոջ հետ խաղաղության մասին են խոսում,
իսկ նրանք իրենց սրտում թշնամություն ունեն։
(^8) _Մի՞թե սրանց համար չեմ այցելելու նրանց,-
ասում է Տերը,-
կամ այդպիսի ազգից ես վրեժխնդիր չե՞մ լինելու։_
(^9) _Սգացե՛ք լեռների վրա
եւ ողբացե՛ք անապատի բլուրների վրա, աղաղակե՛ք,
որովհետեւ դրանք ամայացան. այլեւս մարդիկ չեն անցնում այդ տեղերով,
եւ չեն լսվում անասունների ձայները։
Երկնային թռչուններից մինչեւ անասունները բոլորը զարմացան ու գնացին։_
(^10) _Երուսաղեմը գերության եմ մատնելու
եւ այն տալու եմ վիշապներին՝ բնակության համար,
իսկ Հուդայի քաղաքներն ավերածության եմ ենթարկելու,
որպեսզի բնակիչներ չլինեն»։_
(^11) _Ով իմաստուն այր է, թող հասկանա այս բանը,
եւ ում տրված է Տիրոջ բերանի խոսքը,
նա մեզ թող պատմի, թե ինչի՛ համար կորստյան դատապարտվեց երկիրը։
Լքվեց ինչպես անապատ՝ անցորդներ չլինելու պատճառով։_
(^12) Եվ Տերն ինձ ասում է. «Քանի որ դրանք թողեցին իմ Օրենքը, որ դրել էի նրանց աչքի առաջ, եւ ականջ չդրեցին իմ
ձայնին,^13 հետեւեցին իրենց չար սրտերի հաճույքներին ու այն կուռքերին, որոնց հետեւել սովորեցրին իրենց հայրերը,
(^14) դրա համար էլ այսպես է ասում Զորությունների Տերը՝ Իսրայելի Աստվածը. “Ահավասիկ այդ ժողովրդին վտանգով եմ
կերակրելու եւ դառնության ջուր եմ խմեցնելու։ 15 Դրանց ցրելու եմ այն ազգերի մեջ, որոնց չէին ճանաչում ո՛չ իրենց
հայրերը, ո՛չ էլ իրենք։ Դրանց վրա սուր եմ արձակելու, մինչեւ որ սրով կոտորեմ դրանց”»։
(^16) _Այսպես է ասում Զորությունների Տերը.
«Մտածե՛ք եւ կանչե՛ք լալական կանանց, որ գան,
եւ մա՛րդ ուղարկեք՝ կանչելու իմաստուն կանանց.
թող նրանք կոծեն,_
(^17) _թող ստիպեն, թող ողբան ձեզ վրա։
Թող ձեր աչքերն արտասուք թափեն,
իսկ ձեր արտեւանունքները ջուր հոսեցնեն»։_
(^18) _Սիոնում տարածվեց աղիողորմ մի ձայն.
«Ինչպե՜ս թշվառացանք ու խիստ ամաչեցինք,
որովհետեւ լքեցինք երկիրը, թողեցինք մեր բնակավայրերը»։_
(^19) _Կանա՛յք, լսե՛ք Տիրոջ պատգամները,
եւ թող ձեր ականջներն ընկալեն նրա բերանի խոսքերը։
Ձեր դուստրերին կոծե՛լ սովորեցրեք,
իսկ կինն իր ընկերոջը թող ողբալ սովորեցնի,_
(^20) _քանզի մահը ձեր պատուհաններով բարձրացավ եւ մտավ ձեր երկիրը՝
տներից դուրս մանուկներին,
իսկ երիտասարդներին հրապարակներից ջնջելու համար։_
(^21) Այսպես է ասում Տերը.
_«Թող մարդկանց դիակները
խայտառակության օրինակ դառնան ձեր երկրի դաշտերի երեսին.
թող լինեն ինչպես խոտն է մնում հնձողից հետո,
եւ չի լինի մեկը, որ այն հավաքի»։_
(^22) Այսպես է ասում Տերը.
_«Թող իմաստունն իր իմաստությամբ չպարծենա,
թող հզորն իր զորությամբ չպարծենա,
եւ թող հարուստն իր հարստությամբ չպարծենա,_
(^23) _այլ պարծեցողը թող այս բանով պարծենա՝
իմանալ եւ ճանաչել ինձ, որ ես եմ Տերը՝ Աստված,
որ երկրի վրա իրավ դատաստան,
ողորմություն ու արդարություն եմ անում,
որոնք հաճելի են ինձ,- ասում է Տերը։_
(^24) _Ահա գալու են օրեր,- ասում է Տերը,-
երբ ես այցելելու եմ անթլփատ մնացած բոլոր թլփատվածներին՝_
(^25) _Եգիպտոսին եւ Հուդայի երկրին, եդովմացիներին ու ամովնացիներին,
մովաբացիներին եւ երեսներն ածիլած բոլոր անապատաբնակներին,
որովհետեւ բոլոր ազգերն անթլփատ են մարմնով,
իսկ ողջ Իսրայելն անթլփատ է իր սրտով»։_

