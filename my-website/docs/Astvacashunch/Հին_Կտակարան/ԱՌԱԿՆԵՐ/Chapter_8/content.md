
Օրհներգ Դ
(^1) _Դրա համար դու քարոզի՛ր իմաստությունը,
որ հանճարը արձագանքի քեզ։_
(^2) _Որովհետեւ լեռների կատարին է գտնվում եւ շավիղների վրա է հասել,_
(^3) _հզորների դռան առջեւ է գտնվում,
եւ երգում է նրանց մուտքերին։_
(^4) _«Աղաչում եմ ձեզ, ո՛վ մարդիկ,
եւ իմ ձայնը բաշխում մարդու որդիներին։_
(^5) _Պարզամիտնե՛ր, իմացե՛ք խորագիտություն,
ո՛վ անխրատներ, խրա՛տ դրեք ձեր սրտերում,_
(^6) _ունկնդրե՛ք ինձ. պարկեշտ խոսքեր պիտի բարբառեմ,
եւ իմ շուրթերից ուղիղ խոսքեր պիտի բխեցնեմ,_
(^7) _Որովհետեւ իմ կոկորդը ճշմարտություն է կոփում,
եւ պիղծ են իմ առջեւ սուտ շուրթերը։_
(^8) _Արդար են իմ բերանի բոլոր խոսքերը,
եւ նրանց մեջ ոչինչ չկա ծուռ եւ թյուր,_
(^9) _ամեն ինչ ուղիղ է իմաստունների համար,
եւ արդար նրանց համար, որ ձգտում են գիտության»։_
(^10) _Խրա՛տ ձեռք բերեք եւ ոչ թե արծաթ,
գիտություն եւ ոչ թե ընտիր ոսկի։_
(^11) _Իմաստությունը թանկագին քարերից լավ է,
եւ ոչ մի թանկարժեք բան չարժե նրան։_
(^12) _Ես՝ իմաստությունս, բնակվեցի խորագիտության մեջ,_


_խորհուրդները ու գիտությունը կանչեցի։_

(^13) _Տիրոջից երկյուղը անիրավություն ատելն է,
Ինչպես նաեւ ատելը թշնամությունը, հպարտությունը եւ չարի ճանապարհները։_
(^14) _Իմն են խորհուրդն ու զգուշությունը,
իմն են հանճարն ու զորությունը։_
(^15) _Ինձնով են թագավորները թագավորում,
եւ հզորները՝ արդարություն սահմանում։_
(^16) _Ինձնով մեծամեծները բարձրանում են,
եւ բռնակալները՝ տիրում երկրին։_
(^17) _Ես սիրում եմ ինձ սիրողներին.
ով փնտրում է ինձ, շնորհ կգտնի։_
(^18) _Իմն են հարստությունն ու փառքը,
շատ ստացվածքն ու արդարությունը։_
(^19) _Լավ է ի՛նձ ստանալ, քան ոսկի եւ անգին քարեր,
եւ ի՛մ արդյունքը, քան ոսկի եւ ընտիր արծաթ։_
(^20) _Ես գնում եմ արդարության ճանապարհներով
եւ շրջում արդարության շավիղներով,_
(^21) _որ սիրելիներիս հարստություն բաշխեմ
եւ նրանց գանձարանները բարությամբ լցնեմ։_
21 ա _Որպեսզի պատմեմ ձեզ,
թե ի՛նչ է լինելու ամեն օր,
եւ հիշեցնեմ,
թե ի՛նչ է եղել ի սկզբանե։_
(^22) _Տերն ինձ ստեղծեց իր ճանապարհի սկզբին՝ իր գործերի համար._
(^23) _հավիտենությունից էլ առաջ հաստատեց ինձ։
Ինձ ծնեց հենց սկզբից,_
(^24) _երկիրն ստեղծելուց առաջ,
եւ նախքան անդունդներ կբացեր,
եւ աղբյուրների ջրեր կբխեցներ,_
(^25) _նախքան կհաստատեր լեռներն ու բոլոր բլուրները։_
(^26) _Տերն ստեղծեց շեն եւ անշեն
եւ բնակելի ծայրամասերը երկնքի ներքո։_
(^27) _Ես նրա հետ էի, երբ պատրաստում էր երկինքը,
երբ իր աթոռն էր հաստատում հողմերի վրա,_
(^28) _երբ զորացնում էր վերին ամպերը,
երբ աղբյուրներ էր հաստատում երկնքի ներքո։_
(^29) _Երբ նա դնում էր ծովի հաստատությունը,
որպեսզի ջրերը չանցնեն նրա ափերը,
երբ նա դնում էր երկրի ամուր հիմքերը,_
(^30) _ես նրա մոտ էի որպես սպասավոր։
Ինձնով էր Տերն ուրախանում մշտապես,
եւ ես ցնծում էի նրա առջեւ ամեն ժամ_
(^31) _հրճվում էի տիեզերքով բովանդակ
եւ ուրախ էի մարդկանց որդիների մեջ։_
(^32) _Արդ, որդյա՛կ, լսի՛ր ինձ.
երանելի են նրանք, որ պահում են իմ ճանապարհները։_
(^33) _Լսե՛ք իմաստությունը
եւ իմաստուն կլինեք.
ու մի՛ շեղվեք։_
(^34) _Երանելի է այն մարդը, որ կլսի ինձ,
եւ այն մարդը, որ կպահի իմ ճանապարհները,
իմ դռների մոտ հարատեւ կտքնի
եւ կպահպանի իմ դռների մուտքերը։_
(^35) _Իմ ուղիները կյանքի ուղիներ են.
Տերն է սահմանել իմ կամքը։_
(^36) _Ովքեր մեղանչում են իմ դեմ,
ամբարշտանում են իրենց հոգիներում,
եւ ովքեր ատում են ինձ,
մահն են սիրում։_
