
(^1) _Դպրապետին՝ ինչպես «Մի՛ ապականիր»-ը։ Սաղմոս Դավթի_
(^2) _Փրկի՛ր ինձ, Աստվա՛ծ, քանզի ջրերը հասան իմ անձին,_
(^3) _Ընկղմվեցի անդունդների խորքերի մեջ,
Որտեղ ինձ համար հանգիստ չկա։
Հասա մինչեւ խորքերը ծովի,
Եվ հորձանքներն ինձ ընկղմեցին։_
(^4) _Հոգնեցի ես աղաղակելուց, եւ կոկորդս իսպառ չորացավ։
Աչքերս նվաղեցին իմ Աստծուն հուսալուց։_
(^5) _Գլխիս մազերից ավելի շատացան ինձ իզուր ատողները։
Ինձնից ավելի զորացան իմ թշնամիներն ու ինձ նանրությամբ ատողները,
Չհափշտակված բաների համար վճարեցի նրանց։_
(^6) _Աստվա՛ծ, դու ճանաչեցիր իմ անզգամությունը,
Եվ իմ հանցանքները քեզնից չծածկվեցին։_
(^7) _Թող քեզ սպասողները չամաչեն իմ պատճառով,
Տե՛ր, Զորությունների՛ Տեր,
Թող իմ պատճառով ամոթով չմնան նրանք,
Ովքեր փնտրում են քեզ, Աստվա՛ծ Իսրայելի։_
(^8) _Քեզ համար համբերեցի նախատինքներին,
Եվ ամոթը ծածկեց իմ երեսը։_
(^9) _Օտար եղա ես իմ եղբայրներին
Եվ հյուր՝ իմ մոր որդիների համար։_
(^10) _Քո տան նախանձը կերավ ինձ,
Եվ քո նախանձողների նախատինքը
Ընկավ ինձ վրա։_
(^11) _Խոնարհեցրի հոգիս պահքով,
Եվ սա նախատինք եղավ ինձ,_
(^12) _Իմ հագուստը քուրձ դարձրի
Եվ նրանց աչքին ծաղրանք դարձա։_
(^13) _Ինձ չարախոսում էին տան շեմին նստողները,
Ինձ այպանում էին գինի խմողները։_
(^14) _Ընդունված ժամին ես աղոթում էի քեզ, Տե՛ր։
Լսի՛ր ինձ, Աստվա՛ծ, քո առատ ողորմությամբ,
Քո՝ փրկության ճշմարտությամբ։_
(^15) _Ազատի՛ր ինձ ցեխից, որ չխորտակվեմ
Եվ փրկվեմ իմ ատելիներից
Ու բազում ջրերի խորություններից։_
(^16) _Ջրերի պտույտների հորձանքները թող ինձ չընկղմեն,
Ջրհորն իր բերանը թող չփակի ինձ վրա։_
(^17) _Լսի՛ր ինձ, Տե՜ր, որովհետեւ քաղցր է քո ողորմությունը,
Նայի՛ր ինձ ըստ քո մեծ գթառատության_
(^18) _Եվ երեսդ մի՛ շրջիր քո ծառայից,_


_Որովհետեւ նեղության մեջ եմ ես. լսի՛ր ինձ շուտով։_

(^19) _Նայի՛ր հոգուս եւ արձակի՛ր ինձ
Եվ ապրեցրո՛ւ ինձ իմ թշնամիներից։_
(^20) _Որովհետեւ դու գիտես իմ նախատինքը,
Իմ ամոթն ու իմ պատկառանքը։_
(^21) _Իմ անձի բոլոր նեղիչները քո առջեւ են,
Սիրտս համբերեց նախատինքների եւ թշվառության։
Ուզում էի տեսնել, թե ո՛վ պիտի տրտմեր ինձ հետ,
Բայց ոչ ոք չկար, եւ ինձ մխիթարիչ չգտնվեց։_
(^22) _Ինձ լեղի տվեցին կերակուրի փոխարեն,
Ծարավիս պահին քացախ խմեցրին ինձ։_
(^23) _Թող նրանց սեղանները որոգայթ դառնան իրենց առջեւ՝
Իբրեւ պատիժ եւ գայթակղություն։_
(^24) _Թող նրանց աչքերը խավարեն, որ չտեսնեն,
Եվ նրանց թիկունքները կորցրո՛ւ հանապազ։_
(^25) _Քո զայրույթը նրանց վրա թող թափվի։
Քո բարկության սրտմտությունը
Թող նրանց վրա հասնի։_
(^26) _Թող ավերակ դառնան նրանց բնակավայրերը,
Եվ նրանց հարկերում ոչ ոք թող չապրի։_
(^27) _Որովհետեւ ում դու հարվածեցիր, նրանք հալածեցին,
Իմ վերքերին ցավեր ավելացրին։_
(^28) _Նրանց մեղքերին մեղքե՛ր գումարիր,
Որ չմտնեն քո արդարության մեջ։_
(^29) _Թող նրանք ջնջվեն քո կյանքի գրքից
Եվ չգրվեն քո արդարների հետ։_
(^30) _Ես աղքատ ու վշտացած եմ.
Քո պարգեւած փրկությունը, Աստվա՛ծ, թող վիճակվի ինձ։_
(^31) _Աստծու անունը պիտի օրհնեմ օրհնությամբ
Եվ պիտի փառաբանեմ նրան գովերգով։_
(^32) _Հաճելի կլինի Աստծուն, քան մատաղ հորթը,
Որ ունի եղջյուրներ եւ կճղակներ։_
(^33) _Աղքատները կտեսնեն եւ կուրախանան.
Փնտրե՛ք Աստծուն, եւ ձեր հոգիները կապրեն։_
(^34) _Քանզի Տերը լսեց անտուններին
Եվ չարհամարհեց իր բանտարկյալներին։_
(^35) _Թող օրհնեն նրան երկինքն ու երկիրը,
Ծովերը եւ նրանց մեջ բոլոր լողացողները։_
(^36) _Աստված կփրկի Սիոնը,
Եվ կկառուցվեն քաղաքները Հուդայի երկրի,
Կկառուցեն, կբնակեցնեն ու կժառանգեն այն։_
(^37) _Այնտեղ կհաստատվի քո ծառայի զավակը,
Եվ քո անունը սիրողները կբնակվեն այնտեղ։_
