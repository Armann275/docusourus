
Հեսուն արեւելքի ցեղերին ուղարկում է տուն
(^1) Այն ժամանակ Հեսուն կանչեց Ռուբենի եւ Գադի որդիներին եւ Մանասեի կես ցեղին 2 ու նրանց ասաց. «Դուք
անսացիք այն ամենին, ինչ որ հրամայել էր ձեզ Տիրոջ ծառա Մովսեսը, եւ լսեցիք իմ խոսքն ամեն ինչում, որ պատվիրեցի
ձեզ.^3 այսքան օրեր չլքեցիք ձեր եղբայրներին. դեռ ավելին, մինչեւ այսօր պահեցիք Տիրոջ՝ ձեր Աստծու պատվիրանները։
(^4) Այժմ Տերը՝ մեր Աստվածը, տեղավորեց ձեր եղբայրներին, ինչպես որ նրանց ասել էր, ուստի հե՛տ դարձեք, գնացե՛ք ձեր
տներն ու ձեր կալվածքների երկիրը, որ ձեզ տվել է Տիրոջ ծառա Մովսեսը Հորդանան գետի այն կողմում։ 5 Միայն թե
շատ զգո՛ւյշ եղեք, որ կատարեք այն պատվիրաններն ու օրենքը, որ պատվիրել է մեզ Տիրոջ ծառա Մովսեսը. այն է՝ սիրել
Տիրոջը՝ մեր Աստծուն, ընթանալ նրա բոլոր ճանապարհներով, պահել նրա պատվիրանները, հարել նրան եւ պաշտել
նրան ձեր ամբողջ սրտով եւ ձեր ամբողջ հոգով»։ 6 Հեսուն օրհնեց նրանց ու արձակեց, եւ նրանք գնացին իրենց տները։
(^7) Մանասեի կես ցեղին Մովսեսը կալվածք էր տվել Բասանում, իսկ մյուս կեսին Հեսուն նրանց եղբայրների հետ
կալվածք տվեց ծովեզերքին։ Երբ Հեսուն նրանց արձակեց իրենց տները, օրհնեց նրանց, խոսեց նրանց հետ եւ ասաց.
(^8) «Հարստությամբ գնացե՛ք ձեր տները. թշնամուց ավար առնված անասունը, արծաթը, ոսկին, պղինձը, երկաթը եւ
զգեստները կիսե՛ք ձեր եղբայրների հետ»։ 9 Եվ գնացին։ Ռուբենի որդիները, Գադի որդիները եւ Մանասեի կես ցեղը
քանանացիների երկրում գտնվող Սելովում բաժանվեցին Իսրայելի որդիներից, որպեսզի գնան Գաղաադի երկիրը՝
իրենց կալվածքի երկիրը, որ ժառանգել էին Մովսեսի միջոցով՝ Տիրոջ հրամանի համաձայն։


Հորդանան գետի եզերքին կառուցված զոհասեղանը
(^10) Ռուբենի որդիները, Գադի որդիները եւ Մանասեի կես ցեղը եկան Հորդանան գետի Գալիլովթ վայրը, որ
քանանացիների երկրում է, եւ Հորդանան գետի եզերքին զոհասեղան շինեցին, վեհատեսիլ մի զոհասեղան։ 11 Իսրայելի
որդիները լսեցին եւ ասացին. «Ահա Ռուբենի որդիները, Գադի որդիները եւ Մանասեի կես ցեղը զոհասեղան են շինել
քանանացիների երկրի սահմաններում՝ Հորդանան գետի Գալիլովթ վայրում, Իսրայելի որդիների սահմաններից այն
կողմ»։ 12 Երբ Իսրայելի որդիներն այս լսեցին, հավաքվեցին Սելովում, որ ելնեն պատերազմելու նրանց դեմ։ 13 Իսրայելի
որդիները Ռուբենի որդիների, Գադի որդիների եւ Մանասեի կես ցեղի մոտ՝ Գաղաադ, ուղարկեցին Փենեեսին՝ Ահարոն
քահանայի որդու՝ Եղիազարի որդուն 14 եւ նրա հետ իշխաններից տասը մարդ՝ Իսրայելի բոլոր ցեղերից մի-մի իշխան։
Նահապետական տների այդ իշխաններն Իսրայելի հազարապետներ էին։ 15 Նրանք եկան Գաղաադ՝ Ռուբենի որդիների,
Գադի որդիների եւ Մանասեի կես ցեղի մոտ, խոսեցին նրանց հետ ու ասացին.^16 «Տիրոջ ամբողջ ժողովուրդն այսպես է
ասում. “Այդ ի՞նչ հանցանք գործեցիք Տիրոջ՝ Իսրայելի Աստծու դեմ՝ խոտորվելով Տիրոջից, ձեզ համար զոհասեղան
շինելով եւ Տիրոջ՝ մեր Աստծու դեմ ապստամբելով։ 17 Մի՞թե քիչ է մեզ համար Փոգովրի մեղքը, որից մինչեւ հիմա չենք
մաքրվել, եւ որի համար Տիրոջ ժողովրդի վրա հարվածներ եկան։ 18 Դուք էլ այսօր խոտորվեցիք Տիրոջից։ Եթե դուք այսօր
ապստամբեք Տիրոջ դեմ, վաղը բարկություն կթափվի ամբողջ Իսրայելի վրա։ 19 Եթե ձեր կալվածքի երկիրը փոքր է ձեզ
համար, անցե՛ք Տիրոջ կալվածքի երկիրը, որտեղ կանգնած է Տիրոջ խորանը, եւ մեր մեջ կալվա՛ծք վերցրեք, բայց մի՛
ապստամբեք Տիրոջ դեմ եւ մեր դեմ էլ մի՛ ապստամբեք՝ Տիրոջ՝ մեր Աստծու զոհասեղանից զատ ձեզ համար զոհասեղան
շինելով։ 20 Չէ՞ որ Զարայի շառավիղ Աքարը հանցանք գործեց՝ նզովված իրերից վերցնելով, իսկ բարկությունն Իսրայելի
ամբողջ ժողովրդի վրա թափվեց. նա միայնակ էր, բայց մի՞թե միայն ինքը մեռավ իր մեղքերի համար”»։
(^21) Ռուբենի որդիները, Գադի որդիները եւ Մանասեի կես ցեղը պատասխան տվեցին եւ խոսելով հազարապետների
հետ՝ ասացին.^22 «Աստված, Աստված է Տերը եւ Աստված, Աստված ինքը գիտի, եւ Իսրայելն ինքն էլ թող իմանա. եթե
ապստամբելով հանցանք գործեցինք Տիրոջ դեմ, թող մեզ այսօր չփրկի։ 23 Եթե մեզ համար զոհասեղան շինեցինք,
որպեսզի նրա վրա ողջակեզ մատուցելով կամ փրկության զոհ անելով, ապստամբենք Տիրոջ դեմ, Տերն ինքը թող
վրեժխնդիր լինի։ 24 Մենք բարեպաշտորեն արեցինք այս՝ ասելով, թե գուցե ձեր որդիները խոսեն մեր որդիների հետ եւ
ասեն. “Ի՞նչ գործ ունեք դուք Տիրոջ՝ Իսրայելի Աստծու հետ,^25 Ռուբենի՛ որդիներ եւ Գադի՛ որդիներ, Տերը մեր եւ ձեր
միջեւ Հորդանան գետը սահման դրեց, եւ դուք Տիրոջից բաժին չունեք”։ Եվ ձեր որդիները մեր որդիներին հեռացնեն
Տիրոջը պաշտելուց։ 26 Ուստի ասացինք՝ այսպես անենք. շինենք այս զոհասեղանը ոչ թե ողջակեզների եւ զոհերի համար,
(^27) այլ որպեսզի սա վկայություն լինի մեր եւ ձեր միջեւ, մեզանից հետո՝ նաեւ մեր որդիների միջեւ, որ մեր ընծաներով, մեր
ողջակեզներով եւ մեր փրկության զոհերով Տիրոջը պաշտամունք մատուցենք, որ վաղը ձեր որդիները չասեն մեր
որդիներին. “Դուք բաժին չունեք Տիրոջից”։ 28 Մենք ասացինք. “Եթե վաղը մեզ կամ մեր սերունդներին այսպես ասելու
լինեն, մեր սերունդները կասեն, թե՝ “Տեսե՛ք Տիրոջ զոհասեղանի օրինակով պատրաստված զոհասեղանը, որ մեր
հայրերը շինեցին ոչ թե ողջակեզների եւ զոհերի համար, այլ որպես վկայություն մեր եւ ձեր միջեւ եւ մեր որդիների միջեւ”։
(^29) Քա՛վ լիցի, որ մենք այսօր ապստամբենք Տիրոջ դեմ եւ զոհի, ողջակեզի կամ փրկության զոհի համար զոհասեղան
շինենք, բացի Տիրոջ՝ մեր Աստծու զոհասեղանից, որ նրա խորանի առաջ է”»։
(^30) Փենեես քահանային եւ ժողովրդի բոլոր իշխաններին՝ Իսրայելի հազարապետներին, որ նրա հետ էին, հաճելի
թվացին այս խոսքերը, որ ասացին Ռուբենի որդիները, Գադի որդիները եւ Մանասեի կես ցեղը։ 31 Տիրոջ քահանա
Փենեեսը՝ Եղիազարի որդին, ասաց Ռուբենի որդիներին, Գադի որդիներին եւ Մանասեի կես ցեղին. «Այսօր իմացանք,
որ Տերը մեզ հետ է, որովհետեւ դուք Տիրոջ առաջ հանցանք չգործեցիք եւ Իսրայելի որդիներին ազատեցիք Տիրոջ
ձեռքից»։
(^32) Փենեես քահանան՝ Եղիազարի որդին, եւ տոհմերի իշխանները վերադարձան Ռուբենի որդիների, Գադի որդիների
եւ Մանասեի կես ցեղի մոտից՝ Գաղաադ երկրից քանանացիների երկիրը՝ Իսրայելի որդիների մոտ, եւ նրանց տվեցին
բացատրությունը։ 33 Այս բանը հաճելի թվաց Իսրայելի որդիներին, որոնք օրհնեցին Իսրայելի որդիների Աստծուն,
խոսեցին Իսրայելի որդիների հետ ու ասացին, որ այլեւս պատերազմի դուրս չեն գա նրանց դեմ՝ կործանելու Ռուբենի
որդիների, Գադի որդիների եւ Մանասեի կես ցեղի երկիրը, որտեղ նրանք բնակվում էին։ 34 Հեսուն անուն դրեց Ռուբենի
ցեղի, Գադի ցեղի եւ Մանասեի կես ցեղի զոհասեղանին եւ ասաց, որ դա Վկայություն է նրանց մեջ, թե Տերը նրանց
Աստվածն է։
