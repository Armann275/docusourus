
Աստված հեռու է, եւ չարը հաղթանակում է
(^1) Հոբը նորից խոսեց ու ասաց.
(^2) _«Ես էլ գիտեմ, որ ինձ ուղղված հանդիմանությունն ինձնից վեր է,
ու նրա ձեռքը ծանրացել է իմ հեծության վրա։_
(^3) _Իսկ ո՞վ կիմացնի՝ կգտնե՞մ նրան,
եւ ես վերջապես կհասնե՞մ նրան։_
(^4) _Նրա առաջ կներկայացնեմ իմ իրավունքը
ու կլցնեմ իմ բերանը իմ հանդիմանությամբ։_
(^5) _Ու կիմանամ ես բուժիչ խոսքերը, որ ինձ կասի նա.
ու լավ կհասկանամ, ինչ որ ինձ խոսի։_
(^6) _Թեկուզ մեծ ուժով գա նա ինձ վրա՝
իր պատուհասներն ի գործ չի դնի։_
(^7) _Ճշմարտությունն էլ, հանդիմանանքն էլ գալիս են նույնից,
ուստի վերջապես իրավունքներս մեջտեղ կհանի։_
(^8) _Թե առաջ գնամ ու չլինեմ՝
ինչպե՞ս կիմանամ դեպքերը վերջին։_
(^9) _Իր ձախ ձեռքը, որ ստեղծեց նրան, ես չբռնեցի։
Թե աջն էլ իջեցնի ինձ վրա, միեւնույնն է, չեմ տեսնի,_
(^10) _քանի որ ինքը գիտի իմ ճանապարհը,
քննել-կշռել է ոսկու պես։_
(^11) _Կըմբռնեմ նրա պատվիրանները,
կընթանամ նրա ճանապարհներով ու էլ չեմ շեղվի։_
(^12) _Պատվիրաններից դուրս չեմ գա բնավ, որ չմեռնեմ։
Խոսքերը նրա ծոցումս կպահեմ։_
(^13) _Հապա եթե նա այսպես դատ անի,
էլ ո՞վ կլինի, որ դիմադարձի,
որովհետեւ նա ինչ որ կամեցել, այն էլ արել է։_
(^14) _Ահա թե ինչու կփութամ մոտը ու խրատվելով՝
կմտմտամ միայն իր մասին։_
(^15) _Այս ամենով նրա առջեւ պիտի տագնապեմ,
անդրադառնալով ավելի պիտի զարհուրեմ նրանից։_
(^16) _Տերը հիվանդացրեց սիրտս, Ամենակալը տագնապեցրեց ինձ։_
(^17) _Չէի իմանում, որ խավարն իջնելու էր վրաս.
թանձր մեգով է ծածկվել դիմացս»։_
