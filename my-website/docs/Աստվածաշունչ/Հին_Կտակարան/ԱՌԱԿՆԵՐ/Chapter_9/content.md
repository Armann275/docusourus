
Օրհներգ Ե
(^1) _Իմաստությունը իր տունը շինեց եւ յոթ սյուներ կանգնեցրեց,_
(^2) _մորթեց իր անասունները, հանեց իր գինին
եւ պատրաստեց իր սեղանը։_
(^3) _Առաքեց իր ծառաներին՝
կանչելու բարձր ձայնով իր հացկերույթին, եւ ասաց._


(^4) _«Ով անզգամ է, թող գա ինձ մոտ»։
Իսկ պակասամիտներին ասաց._
(^5) _«Եկեք կերե՛ք իմ հացից եւ խմե՛ք իմ գինուց,
որ հանեցի ձեզ համար։_
(^6) _Թողե՛ք անզգամությունը, եւ դուք կապրեք,
իմաստությո՛ւն փնտրեք, եւ դուք կփրկվեք,
գիտությա՛մբ ուղղեք հանճարը
եւ ճի՛շտ ըմբռնեք խրատը»։_
(^7) _Ով խրատում է չարերին,
անարգում է իր անձը,
ով հանդիմանում է ամբարիշտներին,
ատում է իր անձը։_
(^8) _Մի՛ հանդիմանիր չարերին, որ քեզ չատեն,
հանդիմանի՛ր իմաստունին, եւ կսիրի քեզ,
հիմարին, եւ նա ավելի կատի քեզ։_
(^9) _Իմաստունին ասա՛ պատճառը,
եւ նա ավելի իմաստուն կդառնա,
տեղեկացրո՛ւ արդարին,
եւ նա կավելացնի ընկալումը։_
(^10) _Իմաստության սկիզբը երկյուղն է Տիրոջից,
սրբերի խորհուրդը՝ հանճար,_
10 ա _օրենքի իմացությունը մտքի հարստություն է։_
(^11) _Այս օրինակով դու երկար կապրես,
եւ կավելանան քո կյանքի տարիները։_
(^12) _Որդյա՛կ, եթե իմաստուն լինես,
պիտի լինես քեզ համար եւ քո ընկերների.
եթե անզգամ լինես, միայն չարիք պիտի գտնես։_
12 ա _Ով ստի վրա է հաստատվում,
նա հողմեր է արածեցնում
կամ թեւավոր թռչուններ է փորձում բռնել.
քանզի թողած իր այգու ճանապարհները՝
մոլորվում է իր արտի շավիղներում,
գնում է անջրդի դաշտ ու անապատ
եւ ծարավուտ հողից իր ձեռքով ոչ մի պտուղ չի հավաքում։_
(^13) _Անզգամ եւ հանդուգն կինը հացի կարոտ պիտի մնա,
ու նաեւ նա, ով ամոթ չի զգում։_
(^14) _Աթոռով նստում է իր տան դռանը,
քաղաքի հրապարակներում_
(^15) _եւ կպչում իրենց ուղիղ ճանապարհներով
գնացող անցորդներին._
(^16) _«Ով ձեր մեջ առավել հիմար է,
ինձ մոտ թող գա»,
իսկ պակասամիտներիդ հրամայում եմ եւ ասում._
(^17) _«Թաքուն կերած հացը համով է,
գողացված ջուրը քաղցր է խմվում»։_
(^18) _Եվ չգիտի, որ երկրածինները պիտի կորչեն իր մոտ,
եւ դժոխքի խորքերը պիտի հասնեն։_
18 ա _Իսկ դու թռի՛ր հեռու եւ մի՛ մնա նրա մոտ,
եւ աչքդ մի՛ դիր նրա վրա,
որ այդպես անցնես օտար ջրից,
եւ անցնես օտար գետից,
հեռու մնաս օտար ջրից
եւ ջուր չխմես օտար աղբյուրից.
որպեսզի երկար ապրես,
եւ ավելանան կյանքիդ տարիները։_
