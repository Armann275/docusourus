
Իսրայելի անհնազանդությունը
(^1) «Լսի՛ր, Իսրայե՜լ։ Այսօր դու անցնում ես Հորդանան գետից այն կողմ՝ մտնելու ու ժառանգելու քեզանից մեծ ու հզոր
ժողովուրդներ, մեծամեծ ու մինչեւ երկինք հասնող պարիսպներով քաղաքներ,^2 մեծ, բազմամարդ ու հաղթանդամ մի
ժողովուրդ՝ Ենակի որդիներին, որոնց դու ճանաչում ես եւ լսել ես, թե՝ “Ո՞վ կարող է դեմ կանգնել Ենակի որդիներին”։
(^3) Դու այսօր կիմանաս, որ Տերը՝ քո Աստվածը, նա ինքը, որ լափող կրակ է, գնալու է քո առջեւից։ Նա կոտորելու է,
ոչնչացնելու է նրանց քո առջեւ, կոտորելու է նրանց ու ոչնչացնելու անմիջապես, ինչպես որ ասաց քեզ Տերը։ 4 Քո առջեւ
Տիրոջ՝ քո Աստծու կողմից նրանց ոչնչանալը տեսնելով՝ քո սրտում չասես. “Իմ արդար լինելու համար է Տերն ինձ բերել
այստեղ՝ ժառանգելու այս լավ երկիրը”։ Ոչ թե քո արդար լինելու, այլ այդ ազգերի ամբարիշտ լինելու համար է Տերը՝ քո
Աստվածը, ոչնչացնում նրանց քո առջեւից։ 5 Ոչ թե քո արդար լինելու եւ քո սրտի մաքրության համար ես մտնում նրանց
երկիրը՝ ժառանգելու այն, այլ այդ ազգերի անօրենության համար է Տերը՝ քո Աստվածը, ոչնչացնում նրանց քո առջեւից,
որպեսզի հաստատի այն ուխտը, որ երդվել է Տերը մեր հայրերին՝ Աբրահամին, Իսահակին ու Հակոբին։ 6 Դու պիտի
իմանաս այսօր, որ քո արդար լինելու համար չէ, որ Տերը՝ քո Աստվածը, իբրեւ ժառանգություն տալիս է քեզ այս բարեբեր
երկիրը, քանի որ դու խստապարանոց ժողովուրդ ես»։
( _Ելք_ 32.1-35)
(^7) «Հիշի՛ր, մի՛ մոռացի՛ր, թե որքան ես անապատում բարկացրել Տիրոջը՝ քո Աստծուն։ Այն օրից սկսած, ինչ դուրս
եկաք եգիպտացիների երկրից ու եկաք մինչեւ այս վայրը, շարունակ ըմբոստանում էիք Տիրոջ դեմ։ 8 Քորեբում
բարկացրիք Տիրոջը, եւ Տերը զայրացավ ձեզ կոտորելու աստիճան,^9 երբ ես բարձրացել էի լեռը, որպեսզի ստանամ քարե
տախտակները, ուխտի այն տախտակները, որ Տերը տվեց ձեզ։ Ես քառասուն օր, քառասուն գիշեր մնացի լեռան վրա,
հաց չկերա, ջուր չխմեցի,^10 եւ Տերն ինձ տվեց քարե երկու տախտակներ՝ իր իսկ ձեռքով գրած, եւ դրանց վրա գրված էին
բոլոր այն պատգամները, որ Տերը լեռան վրա հաղորդել էր ձեր հավաքի օրը։ 11 Քառասուն օր, քառասուն գիշեր հետո
Տերն ինձ տվեց քարե երկու տախտակները՝ ուխտի տախտակները։ 12 Եվ Տերն ինձ ասաց. “Վե՛ր կաց, շուտ իջի՛ր
այստեղից, որովհետեւ անօրեն արարք կատարեց քո ժողովուրդը, որին հանեցիր եգիպտացիների երկրից, եւ որոնք
այդքան շուտ շեղվեցին այն ուղուց, որ պատվիրել էի նրանց, եւ իրենց համար ձուլածո կուռքեր պատրաստեցին”։ 13 Տերն
ինձ ասաց. “Մեկ երկու անգամ ասել եմ քեզ ու կրկին ասում եմ. Տեսա այդ ժողովրդին. այդ ժողովուրդը խստապարանոց
է։ 14 Թո՛ւյլ տուր ինձ, որ կոտորեմ նրանց, նրանց անունը ջնջեմ երկնքի տակից եւ քեզ ավելի մեծ, հզոր ու բազմամարդ
ազգ դարձնեմ, քան նրանք են”։ 15 Եվ վերադառնալով իջա լեռից՝ երկու տախտակներն իմ երկու ձեռքին, մինչ լեռը
բորբոքված էր կրակով։ 16 Տեսնելով, որ մեղանչել եք Տիրոջ՝ մեր Աստծու առջեւ, ձեզ համար ձուլածո կուռքեր եք
պատրաստել, շեղվել եք այն ուղուց, որ Տերն էր պատվիրել,^17 իմ ձեռքի երկու տախտակները ձեր աչքի առջեւ
ջարդուփշուր արեցի։
(^18) Տիրոջ առջեւ կրկին աղաչեցի, ինչպես առաջին անգամ, քառասուն օր, քառասուն գիշեր հաց չկերա, ջուր չխմեցի
ձեր գործած բոլոր մեղքերի քավության համար, որովհետեւ Տիրոջ՝ մեր Աստծու առջեւ չար գործեր էիք կատարել ու
բարկացրել նրան։ 19 Ես վախենում էի նրա բարկությունից ու զայրույթից, որովհետեւ Տերը բարկացել էր ձեզ վրա ձեզ
կոտորելու աստիճան։ Տերն այս անգամ էլ լսեց ինձ։ 20 Նա խիստ բարկացել էր նաեւ Ահարոնի վրա, ուզում էր սպանել
նրան։ Ես աղոթեցի Ահարոնի համար էլ,^21 ձեր գործած մեղքը՝ հորթը, վերցրի ու այրեցի կրակով, փշուր-փշուր արեցի ու
մանրեցի այն աստիճան, որ մանր փոշու վերածվեց։ Այդ փոշին ես լցրի լեռից իջնող վտակի մեջ։
(^22) Տիրոջը՝ ձեր Աստծուն, բարկացրիք նաեւ Հրայրյացում [* _Տավերա_ ], Փորձությունում [* _Մասսա_ ] ու Ցանկության
գերեզմաններում [* _Կիվռոտ-Հատտաավա_ ]։ 23 Եվ երբ Տերը ձեզ ուղարկեց Կադեսբառնեայից, ասաց. “Ելե՛ք ու
ժառանգե՛ք այն երկիրը, որ տալու եմ ձեզ”, դուք անտեսեցիք Տիրոջ՝ ձեր Աստծու խոսքը, չհավատացիք նրան, եւ
չանսացիք Տիրոջ ձայնին։ 24 Դուք Տիրոջ հրամանին անհնազանդ էիք այն օրվանից ի վեր, ինչ այն ծանուցվեց ձեզ։ 25 Ես
Տիրոջ առջեւ աղաչեցի քառասուն օր, քառասուն գիշեր։ Ես աղաչեցի, որովհետեւ Տերն ասում էր, որ կկոտորի ձեզ։
(^26) Տիրոջ առջեւ աղոթք անելով՝ ասացի. “Տե՛ր, Տե՛ր, աստվածների՛ թագավոր, մի՛ կոտորիր քո ժողովրդին ու քո բաժինը,
որին փրկեցիր քո մեծ զորությամբ, որին դուրս բերեցիր Եգիպտոսից քո մեծ զորությամբ եւ կարող ձեռքով ու բարձր
բազկով։ 27 Հիշի՛ր քո ծառաներին՝ Աբրահամին, Իսահակին ու Հակոբին, որոնց երդվեցիր քո անունով։ Մի՛ նայիր այդ
ժողովրդի խստությանը, ամբարշտությանն ու մեղքերին։ 28 Չլինի այնպես, որ այն երկրի բնակիչները, որտեղից դուրս
բերեցիր մեզ, ասեն. “Քանի որ Տերը չկարողացավ նրանց տանել այն երկիրը, որ խոստացել էր նրանց, եւ քանի որ Տերն
ատում էր նրանց, դուրս բերեց նրանց, որպեսզի կոտորի անապատում”։ 29 Սրանք քո ժողովուրդն են ու քո
ժառանգությունը, որոնց քո մեծ զորությամբ ու բարձր բազկով դուրս բերեցիր եգիպտացիների երկրից”»։
