
Աստված պատժում է միայն հանուն արդարության
(^1) Եղիփազ Թեմնացին նորից խոսեց ու ասաց.
(^2) _«Չէ՞ որ Տերն է, որ ուսուցանում է իմաստություն եւ գիտություն։_
(^3) _Արդ, Տիրոջն ի՞նչ փույթ,
թե դու անարատ էիր քո գործերով,
կամ ի՞նչ օգուտ, որ դու ուղղես ճանապարհդ։_
(^4) _Կամ բանի տեղ դնելով՝ կհանդիմանի՞ քեզ,
քեզ հետ դատաստանի՞ կնստի։_
(^5) _Չէ՞ որ քո չար արարքները բազմաթիվ են,
մեղքերդ՝ անթիվ։_
(^6) _Անօրինապես քո եղբայրներից գրավ ես վերցրել,
մերկերի զգեստները հափշտակել։_
(^7) _Ծարավածներին ջուր չես խմեցրել,
նաեւ քաղցածների հացն ես կտրել։_
(^8) _Ոմանցով զմայլվեցիր ու նրանց բնակեցրիր երկրի վրա։_
(^9) _Այրիներին ձեռնունայն ես արձակել
եւ որբերին չարչարել։_
(^10) _Հիմա քո շուրջը որոգայթներ են դրված,
եւ սաստիկ պատերազմն է քեզ տագնապի մեջ գցել։_
(^11) _Քո լույսը քեզ համար խավար դարձավ.
քնի մեջ քեզ ջրերը ծածկեցին։_
(^12) _Մի՞թե նա, ով բարձունքում է ու նայում է, չի տեսնելու.
նա չէ՞ր, որ ահա ամբարտավանությամբ զգեստավորվածներին խոնարհեցրեց։_
(^13) _Եվ ասացիր. «Ի՞նչ իմացավ Հզորը»,
կամ թե՝ «Մշուշի մե՞ջ է դատ անելու»։_
(^14) _Ամպն է նրա ծածկույթը, եւ չի երեւա,
եւ կշրջի երկնի ծիրի մեջ։_
(^15) _Չե՞ս պահելու այն հավիտենական շավիղները,
որոնց վրա կոխեցին արդար այրերը,_
(^16) _ովքեր տարաժամ հափշտակվեցին։
Նրանց հիմքերը հորդաբուխ գետ են։_
(^17) _Նրանք ասում էին. «Տերը մեզ ի՞նչ կանի»,
կամ՝ «Ամենակալն ի՞նչ կթափի մեր գլխին»։_
(^18) _Նա սրանց տները բարիքներով լցրեց։
Բայց ամբարիշտների մտադրությունը հեռու է նրանից։_
(^19) _Արդարները տեսան ամբարիշտների կործանումը ու ծիծաղեցին.
անարատն էլ տեսավ ու արհամարհեց՝ ասելով._
(^20) _«Արդարեւ, նա չքանդե՞ց դրանց նեցուկը։
Դրանց ունեցվածքների մնացորդները հուրն է ճարակելու»։_
(^21) _Բայց եկ խստակյա՛ց եղիր, թե կարող ես համբերել.
եւ այդժամ քո պտուղը կփթթի։_
(^22) _Ուսմո՛ւնք ընդունիր նրա բերանից,
նրա խոսքերը սրտիդ մե՛ջ առ։_
(^23) _Եվ եթե դարձի գաս
ու քո անձը խոնարհեցնես Տիրոջ առաջ,
անիրավությունը հեռացրած կլինես քո հարկից։_
(^24) _Կբազմես ամուր վեմի վրա,
ինչպես Սովփերի ձորի ժայռի վրա։_
(^25) _Եվ Ամենակալը քեզ օգնական կլինի թշնամիներիդ դեմ
ու հայտնապես կվարձատրի քեզ, ինչպես զտած արծաթ։_
(^26) _Ապա համարձակ կլինես Տիրոջ առաջ
ու զվարթ կնայես դեպի երկինք։_


(^27) _Երբ նրան աղերսես, կլսի քեզ
ու քեզ կատարել կտա քո ուխտը։_
(^28) _Քեզ կվերադարձնի արդար բնակարանդ,
եւ քո ճանապարհներին լույս կլինի,_
(^29) _որովհետեւ ինքդ քեզ խոնարհ պահած կլինես
ու կասես, թե ամբարտավանություն ես արել։
Կապրեցնի նրանց, ում աչքերը խոնարհ են._
(^30) _կփրկի անարատին։
Քո մաքուր ձեռքերով կազատես քեզ»։_
