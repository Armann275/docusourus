
Երուսաղեմում՝ անիշխանություն
(^1) _Ահավասիկ Տերը՝ Զորությունների Տերը,
Հուդայից եւ Երուսաղեմից պիտի վերացնի
հզոր տղամարդուն եւ զորավոր կնոջը,
հացի զորությունը եւ ջրի զորությունը,_
(^2) _հսկային, զորեղին եւ պատերազմող մարդուն,
դատավորին, մարգարեին, տեսանողին եւ ծերին,_
(^3) _հիսնապետին եւ սքանչելի խորհրդականին,
իմաստուն ճարտարապետին եւ խելամիտ ունկնդիրին։_
(^4) _Նրանց վրա իշխան պիտի կարգի մանուկներին,
խաբեբաները պիտի տիրեն նրանց։_
(^5) _Ժողովուրդն իրար պիտի անցնի,
տղամարդը տղամարդու դեմ պիտի ելնի,
ընկերը՝ ընկերոջ դեմ,
մանուկը ծերի հետ պիտի ընդհարվի,
անարժանը՝ արժանավորի հետ։_
(^6) _Ու մարդ պիտի բռնի իր եղբորը կամ իր հոր ընտանիքից մեկին եւ ասի.
«Դու հագուստ ունես, մեզ իշխա՛ն դարձիր,
թող մեր կերակուրը քո հրամանով լինի»։_
(^7) _Այն ժամանակ պատասխան է տալու՝ ասելով.
«Իշխան չեմ լինի, որովհետեւ իմ տանը ո՛չ հաց կա, ո՛չ էլ հագուստ.
ես այս ժողովրդի վրա իշխան չեմ դառնա»։_
(^8) _Եվ այսպես, Երուսաղեմը լքվեց, Հուդան կործանվեց,
եւ նրանց լեզուները անօրենությամբ ապստամբեցին Տիրոջ դեմ։
Ահա թե ինչու նրանց փառքը նսեմացավ,_^9 _նրանց երեսի
ամոթը ծածկեց նրանց եւ նրանք, սոդոմացիների նման, իրենց մեղքերը չծածկեցին։
Վա՜յ նրանց հոգիներին,
որովհետեւ իրենք իրենց համար չար խորհուրդներ խորհեցին_
(^10) _եւ ասացին. «Կապենք արդարին, քանի որ նա անպիտան է»։
Այսուհետեւ նրանք իրենց գործերի պտուղները պիտի ուտեն։_
(^11) _Վա՜յ անօրենին,
չարիքներ պիտի գան նրա վրա՝ ըստ իր կատարած չար գործերի։_
(^12) _Ո՛վ իմ ժողովուրդ, ձեր հարկահանները ձեզ ճռաքաղ են անում,
ճնշողները տիրում են ձեզ.
ո՛վ իմ ժողովուրդ, նրանք, ովքեր երանի են տալիս ձեզ,
խաբում են ձեզ եւ խոտորում ձեր շավիղները։_
(^13) _Բայց ահա գալու է Տերը, որ դատաստան անի,
եւ իր ժողովրդին կանգնեցնելու է ատյանում։_
(^14) _Տերն ինքն է իր ժողովրդի ծերերի եւ նրանց իշխանների հետ դատի նստելու.
«Դուք ինչո՞ւ հրկիզեցիք իմ այգին.
տնանկից հափշտակվածը ձեր տներում է։_
(^15) _Դուք ինչո՞ւ եք զրկում իմ ժողովրդին եւ ամոթահար անում տնանկներին»,-
ասում է Տերը՝ Զորությունների Տերը։_
(^16) Այսպես է ասում Տերը.
_«Մի՛ նայեք Սիոնի դուստրերին, թե ինչպես հպարտացան,
քայլում են բարձրապարանոց,
աչքով-ունքով անում,
քայլում են նազանքով ու ոտքերով կաքավում»։_
(^17) _Դրա համար էլ Աստված պիտի խոնարհեցնի Սիոնի իշխանական դուստրերին,
այն օրը Տերը պիտի մերկացնի նրանց զարդարանքը։_
(^18) _Տերը պիտի զրկի նրանց վայելուչ զգեստներից եւ պատմուճաններից,
վերացնի նրանց հյուսերն ու
նրանց ծամակալները,
նրանց պսակակալներն ու_^19 _մահիկաձեւ վզնոցները,
նրանց դեմքի քողազարդերն_^20 _ու վայելուչ պաճուճազարդերը,
ոտնապարանջաններն ու ապարանջանները,
մեհեւանդներն ու գինդերը,
նրանց մատանիներն ու ոսկեշար մանյակները,
դիպակներն ու թելավոր զարդերը,_


(^21) _եզրածիրանին ու միջնածիրանին,_
(^22) _առտնին հագուստն ու պերճաշուք մետաքսեղենը,_
(^23) _բեհեզն ու երկնագույնը,
կարմիր շղարշաքողը,
բանված, ոսկեճամուկ ու ոսկեծոպ զգեստներն ու գոտիները։_
(^24) _Քո գործերի պատճառով անուշահոտությունների փոխարեն փոշի պիտի լինի,
մեջքի նուրբ գոտու փոխարեն՝ պարանե գոտի,
ոսկյա գլխազարդի փոխարեն՝ ճաղատություն,
իսկ ոսկեհյուս դիպակի փոխարեն քուրձ պիտի հագնես։_
(^25) _Քո գեղեցիկ զավակը, որին դու սիրում ես, սրով պիտի մեռնի,
ձեր իշխանները եւս սրով պիտի ընկնեն։_
(^26) _Ձեր զարդատուփերը դատարկ պիտի մնան,
սգի պիտի մատնվեն,
իսկ դու պիտի մնաս մեն-մենակ ու տապալվես գետնին։_
