
Մարդկանց անարդարությունից դեպի Աստծու արդարությունը
(^1) Հոբը նորից խոսեց ու ասաց.
(^2) _«Շատ եմ լսել ես այդպիսի բաներ.
բոլորդ էլ չար մխիթարիչներ եք։_
(^3) _Բայց հիմա ի՞նչ ժամանակն է դատարկ խոսքերի,
կամ մեկը խնդրո՞ւմ է քեզ, որ պատասխանես։_
(^4) _Ես էլ ձեզ պես կարող էի խոսել,
եթե դուք իմ տեղը լինեիք, եւ ես՝ ձեր տեղը։
Ձեզ պես ես էլ կարող էի գլուխս շարժել,
ձեզ կսկիծ պատճառել խոսքերով։_
(^5) _Գուցե իմ բերանում ուժ ունենայի
ու շրթունքներս չխնայեմ շարժելու,_
(^6) _քանզի եթե խոսեմ, չի փարատվելու ցավը վերքերիս,
իսկ եթե լռեմ, ավելի քի՞չ եմ խոցոտվելու ես։_
(^7) _Արդ, դարձրել է ինձ ջարդված,
փտած ու ընդարմացած։_
(^8) _Ձեռքը գցել է ահա ինձ վրա։
Դեմս է կանգնեցրել իմ ստությունը,
երեսովս տվել պատասխաններս։_
(^9) _Բարկությամբ մղված՝ կործանել է ինձ,
ատամ կրճտացրել իմ անձի վրա։
Նրա հակառակորդների նետերն են վրաս տեղացել,_
(^10) _աչքերի տեգով շարժվել ինձ վրա։
Իրար հետեւից խփել է ծնկիս.
բոլորը մեկտեղ խուժել են վրաս։_
(^11) _Տերն ինձ մատնել է ձեռքն անիրավի,
ամբարիշտների մեջ է գցել ինձ։_
(^12) _Մինչ խաղաղ էի, քայքայել է ինձ,
քաշել մազերիցս ու փետել դրանք,
Թիրախ կանգնեցրել,_
(^13) _տեգեր են պատել։
Երիկամներս են խոցել անխնա,
եւ իմ մաղձը գետնին է թափվում._
(^14) _ինձ կործանել են՝ հարված հարվածի վրա իջեցնելով։
Վրաս են հարձակվել զորավորները,_
(^15) _եւ քուրձ են կարել իմ մորթի վրա։
Հանգել է գետնին իմ զորությունը._
(^16) _լալուց խաշվել են իմ աղիքները.
մահվան ստվերն է իջել կոպերիս։_
(^17) _Անիրավություն չկար իմ ձեռքին,
եւ անարատ էր աղոթքն իմ հոգու։_
(^18) _Երկի՛ր, մի՛ ծածկիր արյունն իմ մարմնի.
եւ տեղ չգտնվի իմ աղաղակի համար։_
(^19) _Եվ ահա հիմա վկաս՝ երկնքում,
դատապաշտպանս՝ բարձունքում։_
(^20) _Խնդիրքս թող որ Տիրոջը հասնի,
ու նրա առաջ աչքերս արտասվեն։_
(^21) _Երանի մեկը պաշտպան կանգնի ինձ Տիրոջ հանդիման,
ինչպես որ մարդը՝ իր ընկերոջը։_
(^22) _Իմ տարիները հաշվված են արդ.
բռնել եմ արդեն անդարձի ուղին»։_
