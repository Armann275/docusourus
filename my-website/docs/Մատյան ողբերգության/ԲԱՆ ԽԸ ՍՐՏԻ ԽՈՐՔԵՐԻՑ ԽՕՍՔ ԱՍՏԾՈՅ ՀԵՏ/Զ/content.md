
Եւ արդ, նա, որ այնքան չմեղանչեց, որքան զղջաց,
Թող չպախարակուի իսպառ, այլ այդպիսին ի
բարին յիշուի,
Իբրեւ հիմք յուսադրութեան բոլոր նրանց, ովքեր
տէրունական ոտքին դիմեցին,
Երբ աստուածութեամբ անբաժանելի նա դժոխքն
այցի իջաւ իր հոգով`
Կենսագործելու այնտեղ խոստովանողներին,
Որով մեռեալները կենդանիներիս բերին աւետիս
անտարակոյս:
Եւ ես յանցապարտս, որ հասու չեմ նրա
իմաստութեանը,
Բայց մասնակից եմ եղել նրա մեղքերին,
Աղոթում եմ արդ նրա հետ ահա եւ բարեբանուած
մեծիդ պաղատում:
Լցրո՛ւ դու համեստ շարադրանքն այս իմ այն
երջանիկի հանճարեղութեամբ,
Թախանձանքներս թող որ խառնուեն այն յոյժ
աշխատող արքայի աղերս-աղաչանքներին
Եւ դառնան թող որ մեծարանք առ քեզ:
Խնդրանքներն այս իմ մի՛ թողնի անտես,
Ինչպէս խնդրանքներն վեհ արքայորդու, որ իբր
օրինակ տուիր միածնիդ:
Եւ մենք արենակցին նրա` փառակցիդ
ճաշակեցինք:


Տո՛ւր փրկութիւն քո ծառային, ամենահնար,
զօրեղ, ահաւոր,
Եւ աւելացրու փառքն ստեղծողիդ`
Ջնջելով նրա մեղքերն անքաւելի:
Յիշելով բարի խորհուրդները նրա, ողորմեալների
հետ նորոգիր նրան,
Որ ամենահամեղ, ախորժաճաշակ եւ
բազմապաճոյճ առակագրութեամբ
Աստուածութիւնդ քարոզեց եկեղեցուն ընծայուած
լուսազարդ իր մատեանում,
Ցոյց տալով բարի ճամփան բոլորին,
Դէպի քեզ գալու խոստովանութեամբ,
Հա՜յր ամենեցուն:
Նրա այս խօսքերն ապացուցում են, թէ հեռու չէր
նա ողորմութիւնից,
Եթէ եռանդուն նրա սրտի մէջ յուսահատութիւն
կաթած չլիներ,
Որ եւ զղջումի աճապարանքը փոքր-ինչ
կասեցրեց:
