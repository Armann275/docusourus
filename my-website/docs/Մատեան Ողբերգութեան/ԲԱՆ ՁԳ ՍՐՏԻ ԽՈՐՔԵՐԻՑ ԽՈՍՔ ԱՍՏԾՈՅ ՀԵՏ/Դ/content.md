
Եթէ մարմնապէս կցորդութիւնը տեսնողի հետ
պոռնիկին դարձրեց անբիծ, անարատ,
Իսկ դու, փրկությո՛ւն, միանալով ինձ հոգեպէս`
կրկի՛ն կմաքրագործես:
Եթէ արեգակն այս անկենդան,
Որ ստեղծել ես դու մատակարար մեր երկրի
համար,
Ցամաքեցնում է ճահիճների ցեխն ու խակ
պտուղներ է հասցնում,
Իսկ դու ստեղծի՛չդ ամենայնի, հոգիդ Աստծոյ,
Ո՜րքան աւելի պիտի կարենաս չարիքների տիղմն
աղտեղի
Եւ մեր մեղքերի աղծապիղծ թարախն իսկոյն
սպառել:
Դրա համար է, որ ես խօսքերիս կարգին շտապեցի
Թշնամիներիս համար նոյնպէս բարին հայցել


քեզանից,
Որպէս մահապարտութեամբ հեռացուած
յանցաւորիս
Չգցե՛ս հզօրիդ ամենախնամ աչքից, օրհնեա՜լ
գթութիւն:
Արդ, կենագործիր ամենամեղիս` մարմնիս
անդամներով, հոգուս բնութեան հետ,
Որպէսզի ես միշտ քեզ վրայ խորհեմ:
Բարեգործներին բարիք խնդրելը օրէնք է
բնութեան,
Եւ մենք այդ բանը անում ենք կամքով մեր
անբռնադատ:
Քանզի արդարեւ այդ մի պատուէրդ կարող է
ամէն հասակ կատարել,
Իսկ երկրորդի գործադրումը նոյն սիրով
հոգատար`
Նշանակում է նմանուել Աստծուդ:
Այդ իսկ պատճառով գերադասեցի թշնամիներիս
բարիք ցանկանալ,
Քան երախտաւոր բարերարներիս համար
աղերսել:
