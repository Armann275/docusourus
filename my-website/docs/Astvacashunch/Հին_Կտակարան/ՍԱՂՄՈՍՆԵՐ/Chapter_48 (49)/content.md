
(^1) _Դպրապետին՝ սաղմոս Կորխի որդիների_
(^2) _Լսե՛ք այս, բոլո՛ր ազգեր,
Ունկնդրե՛ք բոլորդ, որ բնակվում եք աշխարհում։_
(^3) _Երկրի ծնունդնե՛ր եւ մարդկանց որդինե՛ր,
Բոլորդ մեկտեղ՝ մեծամեծնե՛ր եւ անտուննե՛ր։_
(^4) _Բերանս իմաստություն պիտի խոսի,
Եվ սրտիս խորհուրդները՝ հանճար։_


(^5) _Ականջ պիտի դնեմ առակ խոսելուն,
Պիտի բացեմ օրհնության առակներն ի սկզբանե։_
(^6) _Ինչո՞ւ վախենամ տառապանքի օրերից,
Ինձ հալածողների անօրենություններից_
(^7) _Եվ նրանցից, ովքեր իրենց զորության վրա են հույս դնում,
Իրենց մեծ հարստությամբ են պարծենում։_
(^8) _Ոչ ոք չի կարող ուրիշի պարտքը վճարել
Եվ ոչ էլ իր պարտքը՝ Աստծուն։_
(^9) _Նրանց կյանքի փրկագինը շատ թանկ է եւ երբեք չի կարող վճարվել,_
(^10) _Որպեսզի ապրեն մինչեւ վերջ
Եվ երբեք իրենց գերեզմանը չտեսնեն։
Երբ տեսնես, որ իմաստունները մեռնում են,_
(^11) _Նրանց հետ կկորչեն նաեւ անզգամներն ու անմիտները՝
Օտարներին թողնելով իրենց հարստությունը։_
(^12) _Գերեզմանները նրանց տները պիտի լինեն հավիտյան
Եվ նրանց հարկերը՝ սերնդից սերունդ,
Նրանց անունները կկարդացվեն իրենց գերեզմանաթմբերի վրա։_
(^13) _Մարդը պատվի մեջ էր եւ չհասկացավ.
Հավասարվեց անբան անասուններին
Եվ նմանվեց նրանց։_
(^14) _Այս է ճանապարհը նրանց գայթակղության,
Որից հետո իրենց բերաններով պիտի հաճոյանան։_
(^15) _Դժոխքի պիտի մատնվեն ոչխարների պես,
Եվ մահը պիտի հովվի նրանց,
Եվ արդարներն առավոտյան պիտի տիրեն նրանց։
Նրանց օգնությունները պիտի սպառվեն դժոխքում,
Եվ պիտի զրկվեն իրենց փառքից։_
(^16) _Բայց Աստված պիտի դժոխքի ձեռքից փրկի իմ անձը,
Երբ ինձ ընդունելու լինեն։_
(^17) _Մի՛ վախենա, երբ մարդը հարստանում է,
Երբ մեծանում է նրա տան փառքը։_
(^18) _Որովհետեւ մեռնելիս հետը ոչինչ չի տանի,
Եվ նրա տան փառքն իր հետ գերեզման չի իջնի։_
(^19) _Այլ նրա անձը կօրհնվի իր կենդանության ժամանակ,
Եվ քեզ շնորհակալ կլինի, երբ դու բարիք անես նրան։_
(^20) _Նա կհասնի մինչեւ իր հոր սերունդը
Եվ հավիտյան լույս չի տեսնի։_
(^21) _Մարդը պատվի մեջ էր եւ չհասկացավ.
Հավասարվեց անբան անասուններին
Եվ նմանվեց նրանց։_
