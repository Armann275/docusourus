
(^1) _Գոհությո՛ւն մատուցեք Տիրոջը, որովհետեւ բարի է,
Որովհետեւ հավիտենական է նրա ողորմությունը։_
(^2) _Ո՞վ պիտի պատմի Տիրոջ զորությունները,
Լսելի դարձնի նրա ողջ օրհնությունները։_
(^3) _Երանի՜ նրանց, ովքեր պահում են իրավունքը
Եվ ամեն ժամ արդարություն են գործում։_
(^4) _Հիշի՛ր մեզ, Տե՜ր, քո ժողովրդին հաճությամբ
Եվ այցելի՛ր մեզ քո փրկությամբ։_
(^5) _Տեսնենք քո ընտրյալների քաղցրությունը,
Ուրախանանք քո ազգի ուրախությամբ
Ու փառավորվենք քո ժառանգությամբ։_
(^6) _Մենք մեր հայրերի հետ մեղանչեցինք,
Անօրենություն եւ հանցանք գործեցինք։_
(^7) _Մեր հայրերը Եգիպտոսի մեջ չհասկացան քո սքանչելիքները
Եվ չհիշեցին քո անհուն ողորմությունը։
Քեզ բարկացրին Կարմիր ծովն անցնելիս։_
(^8) _Իր անվան համար փրկեց նրանց,
Որպեսզի ճանաչեն զորությունը նրա։_
(^9) _Սաստեց Կարմիր ծովին, եւ այն ցամաքեց,
Առաջնորդեց նրանց անդունդի միջով,
Ինչպես անապատով։_
(^10) _Նրանց ազատեց իրենց ատողների ձեռքերից
Եվ փրկեց նրանց իրենց թշնամիների ձեռքերից։_
(^11) _Ծովը ծածկեց նրանց նեղիչներին,
Եվ նրանցից ոչ ոք չապրեց։_
(^12) _Հավատացին նրա խոսքին
Եվ օրհնություններ երգեցին նրան։_
(^13) _Սակայն շուտով մոռացան նրա գործերը
Եվ չանսացին նրա խորհրդին։_
(^14) _Ցանկություններ ունեցան անապատի մեջ
Եվ Աստծուն փորձեցին անջրդի վայրում։_
(^15) _Նրանց տվեց իրենց խնդրածը
Եվ լիություն ուղարկեց նրանց անձանց։_
(^16) _Բանակատեղիում բարկացրին Մովսեսին
Եվ Ահարոնին՝ Տիրոջ նվիրյալին։_
(^17) _Գետինը բացվեց ու կլանեց Դադանին
Եվ ծածկեց Աբիրոնի համախոհներին։_
(^18) _Հուր բորբոքվեց նրանց հավաքատեղիում,
Եվ բոցն այրեց մեղավորներին։_
(^19) _Հորթ շինեցին Քորեբում
Եվ երկրպագեցին կուռքին._
(^20) _Իրենց փառքը փոխանակեցին խոտակեր հորթի պատկերով։_
(^21) _Մոռացան իրենց կենարար Աստծուն,
Որ մեծ գործեր կատարեց Եգիպտոսում._
(^22) _Իր սքանչելիքները՝ Քամի երկրում,
Եվ իր ահը՝ Կարմիր ծովի վրա։_
(^23) _Եվ կկործաներ նրանց, եթե ընտրյալ Մովսեսը
Նրանց առջեւ չլիներ։
Դարձավ Տիրոջը եւ անցկացրեց նրա բարկությունը,
Որ նրանք չկոտորվեն։_
(^24) _Անարգեցին ցանկալի երկիրը
Եվ նրա խոսքին չհավատացին,_
(^25) _Տրտնջացին իրենց բանակատեղիներում_


_Եվ Տիրոջ ձայնը չլսեցին։_

(^26) _Իր ձեռքը բարձրացրեց նրանց վրա՝
Հարվածելու նրանց անապատում,_
(^27) _Որ ցրվի նրանց սերունդը հեթանոսների մեջ,
Որ ցրվի նրանց սերունդը գավառներում։_
(^28) _Նրանք պղծվեցին Բելփեգովրի հետ
Եվ կերան մեռելների զոհերից։_
(^29) _Բարկացրին նրան իրենց գործերով,
Կործանումը շատացավ նրանց վրա։_
(^30) _Ապա Փենեեսը մեջտեղ եկավ,
Սրբեց, եւ դադարեց մահը։_
(^31) _Նրան արդարություն համարվեց սերնդեսերունդ,
Մինչեւ հավիտյան։_
(^32) _Բարկացրին նրան Հակառակության ջրերի [* Մե-Մերիվա] մոտ.
Մովսեսը տանջվեց նրանց համար,_
(^33) _Որովհետեւ դառնացրին նրա հոգին.
Հրամայեց իր շրթունքներով։_
(^34) _Չկոտորվեցին ազգերը,
Որոնց մասին ասել էր Տերը։_
(^35) _Խառնվեցին հեթանոսների հետ եւ սովորեցին նրանց գործերը,_
(^36) _Նրանց կուռքերին ծառայեցին,
Որ գայթակղություն եղավ նրանց։_
(^37) _Իրենց որդիներին եւ դուստրերին զոհեցին դեւերին_
(^38) _Եվ անբիծ արյուն հեղեցին՝
Արյունն իրենց որդիների եւ դուստրերի,
Որ զոհեցին Քանանի կուռքերին։_
(^39) _Երկիրը շաղախվեց նրանց արյունով
Եվ պղծվեց նրանց գործերով,
Որովհետեւ պոռնկացան իրենց ընթացքով։_
(^40) _Տերը սրտմտությամբ բարկացավ իր ժողովրդի վրա
Եվ հույժ գարշեց իր ժառանգությունից։_
(^41) _Նրանց հեթանոսների ձեռքը մատնեց,
Եվ իրենց ատողները տիրեցին նրանց,_
(^42) _Եվ իրենց թշնամիները նեղեցին նրանց,
Եվ խեղճացան նրանց ձեռքերի ներքո։_
(^43) _Շատ անգամ փրկեց նրանց,
Բայց նրանք դառնացրին նրան իրենց խորհուրդներով
Եվ ընկճվեցին իրենց անօրենության մեջ։_
(^44) _Տերը նայեց նրանց նեղություններին,
Երբ լսեց ձայնը նրանց աղոթքի._
(^45) _Հիշեց ուխտն իր եւ զղջաց իր մեծ ողորմությամբ,_
(^46) _Նրանց գթության արժանացրեց
Նրանց բոլոր գերիչների առջեւ։_
(^47) _Փրկի՛ր մեզ, Տե՛ր Աստված մեր,
Եվ մեզ հավաքի՛ր հեթանոսների միջից,
Որ գոհություն մատուցենք քո սուրբ անվանը
Եվ պարծենանք քո օրհնություններով։_
(^48) _Օրհնյա՜լ է Տերը՝ Իսրայելի Աստվածը,
Հավիտյանս հավիտենից։
Եվ ողջ ժողովուրդը թող ասի.
«Եղիցի՜, եղիցի՜»։_
