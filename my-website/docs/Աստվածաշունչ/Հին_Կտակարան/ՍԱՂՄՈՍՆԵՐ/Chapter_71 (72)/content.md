
(^1) _Սաղմոս Սողոմոնի
Իրավունքդ արքայի՛ն տուր, Աստվա՛ծ,
Արդարությունդ՝ արքայորդուն,_
(^2) _Որ արդարությամբ դատի քո ժողովրդին
Եվ իրավունքով՝ քո աղքատներին։_
(^3) _Թող լեռները քո ժողովրդին խաղաղություն բերեն,
Եվ բլուրները՝ արդարություն։_
(^4) _Նա դատաստանով կարդարացնի ժողովրդի աղքատներին,
Կփրկի անտունների որդիներին
Եվ կխոնարհեցնի ամբարտավաններին։_


(^5) _Կապրի ու կմնա արեւի պես հավերժ,
Լուսնից առաջ՝ սերնդեսերունդ։_
(^6) _Կիջնի անձրեւի պես գեղմի վրա
Եվ ինչպես ցող երկիրը կցողի։_
(^7) _Նրա օրոք կծագի արդարությունը,
Խաղաղությունը կտիրի մինչեւ վախճանը լուսնի։_
(^8) _Կտիրի նա ծովից ծով, գետերից մինչեւ ծայրն աշխարհի։_
(^9) _Նրա առջեւ նախ եթովպացիները ծնկի կգան,
Եվ նրա թշնամիները հող կուտեն։_
(^10) _Թարսիսի եւ կղզիների թագավորները
Ընծաներ կմատուցեն նրան,
Սաբայի եւ Արաբիայի թագավորները
Նվերներ կբերեն նրան։_
(^11) _Երկրի բոլոր թագավորները կերկրպագեն նրան,
Եվ բոլոր ազգերը կծառայեն։_
(^12) _Որովհետեւ աղքատին փրկեց հզորի ձեռքից,
Աղքատին եւ անտունին, որոնք օգնական չունեն։_
(^13) _Նա կգթա աղքատին եւ անտունին
Եվ անտունների հոգիները կփրկի։_
(^14) _Չարերի վաշխառությունից կփրկի նրանց հոգիները։
Նրա անունը պատվական է նրանց առջեւ,_
(^15) _Կապրի, եւ արաբների ոսկին նրան կմատուցվի։
Նրա առջեւ աղոթքի կկանգնեն ամեն ժամ
Եվ ամեն օր կօրհնեն նրան։_
(^16) _Թող հաստատություն լինի ողջ երկրում
Եվ լեռների կատարներին։
Նրա պտուղը Լիբանանից բարձր կլինի,
Երկրի խոտի պես կծաղկի Տիրոջ քաղաքում։_
(^17) _Տիրոջ անունը պիտի օրհնվի հավիտյան,
Քանզի արեւից ավելի հին է անունը նրա։
Երկրի բոլոր ազգերը կօրհնվեն նրանով,
Եվ բոլոր ժողովուրդները նրան երանի կտան։_
(^18) _Օրհնյա՜լ է Տերը՝ Իսրայելի Աստվածը,
Որ միայն հրաշքներ է գործում,_
(^19) _Եվ օրհնյալ է հավիտյան
Նրա փառքի սուրբ անունը,
Թող նրա փառքով ողջ երկիրը լցվի.
Եղիցի՜, եղիցի՜։_
