
#### [* Բ ԳԻՐՔ ՍԱՄՈՒԵԼԻ]

Դավիթն իմանում է Սավուղի մահվան մասին
(^1) Սավուղի մահից եւ ամաղեկացիներին կոտորելուց հետո Դավիթը վերադարձավ ու երկու օր մնաց Սիկելակում։
(^2) Երրորդ օրը Սավուղի զորքի բանակատեղիից մարդ եկավ, որի հագուստները պատառոտված էին, իսկ գլխին՝ հող։ Երբ
նա Դավթի մոտ մտավ, գետնին ընկավ ու խոնարհվեց նրա առաջ։ 3 Դավիթը հարցրեց նրան. «Որտեղի՞ց ես գալիս»։ Նա
պատասխանեց. «Փախել եմ Իսրայելի բանակատեղիից»։ 4 Դավիթն ասաց նրան. «Ի՞նչ է պատահել, պատմի՛ր ինձ»։
Մարդն ասաց. «Ժողովուրդը պատերազմի դաշտից փախավ, շատերը վիրավոր ընկան ու մեռան։ Մեռան նաեւ Սավուղն
ու Հովնաթանը»։ 5 Դավիթն իրեն լուր բերող երիտասարդին հարցրեց. «Ինչպե՞ս գիտես, որ Սավուղն ու նրա որդի
Հովնաթանը մեռան»։ 6 Լուր բերող երիտասարդն ասաց. «Դիպվածով Գեղբուա լեռան վրա էի գտնվում եւ տեսա, որ ահա
Սավուղն ընկել էր իր նիզակի վրա, եւ թշնամու մարտակառքերն ու հեծյալները հասել էին նրան։ 7 Նա հետ նայեց եւ ինձ
տեսնելով՝ իր մոտ կանչեց։ Ասացի. “Ահա այստեղ եմ”։ 8 Նա ասաց ինձ. “Ո՞վ ես դու”։ Ասացի՝ “Ամաղեկացի եմ”։ 9 Նա
ասաց ինձ. “Խոցի՛ր ու սպանի՛ր ինձ։ Թեեւ անհուն մութը պատել է ինձ, բայց շունչս դեռ վրաս է”։ 10 Խոցեցի ու սպանեցի
նրան, որովհետեւ գիտեի, որ նիզակի վրա ընկնելուց հետո չէր ապրելու։ Առա նրա գլխից թագը, ապարանջանները՝ նրա
բազկից եւ դրանք բերեցի այստեղ՝ իմ տիրոջը»։ 11 Դավիթն իր հագուստները բռնելով՝ պատառոտեց։ Իրենց
հագուստները պատառոտեցին նաեւ նրա մոտ գտնվող մարդիկ։ 12 Նրանք ողբացին, լաց եղան ու մինչեւ երեկո ծոմ
պահեցին Սավուղի, նրա որդի Հովնաթանի, Հուդայի ժողովրդի ու Իսրայելի տան համար, որ ընկան սրով։
(^13) Դավիթն իրեն լուր բերող երիտասարդին ասաց. «Դու որտեղի՞ց ես»։ Մարդն ասաց. «Մի պանդուխտ
ամաղեկացու որդի եմ ես»։ 14 Դավիթն ասաց նրան. «Ինչպե՞ս չվախեցար ձեռք բարձրացնել ու սպանել Տիրոջ օծյալին»։
(^15) Իր ծառաներից մեկին կանչելով՝ Դավիթն ասաց. «Մոտեցի՛ր ու սպանի՛ր սրան»։ Նա հարվածեց, ու մարդը մեռավ։
(^16) Դավիթն ասաց նրան. «Քո արյունը թող քո գլխին լինի, քանզի քո բերանը քո մասին վկայություն տվեց՝ ասելով. “Ես
սպանեցի Տիրոջ օծյալին”»։
(^17) Դավիթը Սավուղի ու նրա որդի Հովնաթանի վրա այս ողբը հորինեց 18 եւ պատվիրեց այն, որ Աղեղնավորության
երգ է կոչվում, ուսուցանել Հուդայի որդիներին։ Այն գրված է Ուղղության գրքում։
(^19) _Քարացի՛ր, ո՜վ Իսրայել.
բարձունքներում բլուրներ կազմեցին_


քո սպանվածների դիերը.
ինչպե՞ս ընկան հզորները։
(^20) _Մի՛ հայտնեք Գեթում եւ մի՛ ավետեք Ասկաղոնի ելքերում,
որ այլազգիների դուստրերը չուրախանան,
եւ անթլփատների դուստրերը չցնծան։_
(^21) _Ո՜վ Գեղբուայի լեռներ, թող ձեզ վրա ցող չիջնի,
անձրեւ չգա ձեզ վրա,
եւ ոչ էլ պտղատու այգիներ լինեն։
Քանզի այստեղ է, որ անպիտան գտնվեցին
հզորների վահանները եւ Սավուղի վահանը,
կարծես չէին օծվել յուղով։_
(^22) _Հովնաթանի աղեղը վիրավորների արյունից ու հզորների ճարպից պարապ հետ չքաշվեց,
իսկ Սավուղի սուրը դատարկ պատյան չդրվեց։_
(^23) _Սավուղն ու Հովնաթանը միմյանց սիրելի էին, գեղեցիկ ու վայելուչ,
իրենց կենդանության ժամանակ անբաժան էին միմյանցից,
իրենց մահվան ժամանակ էլ իրարից չբաժանվեցին։
Արծիվներից ավելի թեթեւաշարժ էին,
առյուծներից ավելի զորեղ։_
(^24) _Իսրայելի՜ դուստրեր, լա՛ց եղեք Սավուղի վրա,
լա՛ց եղեք նրա վրա, ով ձեզ զարդարուն կարմիր զգեստներ էր հագցնում,
ձեր հագուստների վրա ոսկե զարդեր էր գցում։_
(^25) _Հզորներն ինչպե՞ս ընկան պատերազմի մեջ։
Հովնաթա՜ն, քո բարձունքների վրա խոցվեցիր։_
(^26) _Ցավում եմ քեզ համար, եղբա՜յր իմ Հովնաթան։
Ինձ շատ սիրելի էիր, քո սերը կանանց սիրուց բարձր էր ինձ համար։_
(^27) _Ինչպե՞ս ընկան հզորները, եւ կորչեցին պատերազմի զենքերը։_
