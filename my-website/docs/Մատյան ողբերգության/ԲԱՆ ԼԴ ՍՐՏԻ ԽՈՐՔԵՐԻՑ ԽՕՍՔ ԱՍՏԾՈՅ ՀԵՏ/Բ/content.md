
Աղաչում եմ անփոփոխելի եւ ամենազօր
տէրութեանը հզօր հոգուդ,
Ուղարկիր ցողը քո քաղցրութեան եւ բարեգործի՛ր,
Դրոշմելով հոգուս եւ զգայութիւններիս իշխող իմ
մտքում
Ամենալից շնորհը քո բազմապարգեւ
ողորմութեան:
Հերկի՛ր մարմնեղէն կարծրացած սրտիս բանական
անդաստանը,
Որ կարող լինի պտղաբերելու սերմդ հոգեւոր:
Խոստովանում ենք` քո ամէնիմաստ էութեամբ է,
որ
Ծաղկում են մեր մէջ, աճում-ուռճանում
պարգեւներն ամէն:
Դո՛ւ ես ձեռնադրում առաքեալներին ու
մարգարէներին ներշնչում,
Ուսուցանում ես վարդապետներին ու համրերին
խօսեցնում,
Բացում խուլերի ականջները փակ:
Ազգակիցը քո, էակիցը Հօր անդրանիկ որդին
Քո գործակցութեամբ իրագործելով այս բոլորն
ահա,
Քեզ Հօր իսկութեան հաւասարակից
Աստուած հռչակեց:
Շնորհ արա՛ նաեւ ինձ` մեղաւորիս, որ ես էլ խօսեմ
համարձակութեամբ
Կենդանարար խորհուրդն աւետեաց
Աւետարանիդ,
Արագաթռիչ մտքի ընթացքով անցնելով անհուն
ասպարեզներով
Քեզնից ներշնչուած կտակարանների:
Եւ երբ ձեռնարկեմ ես հանդիսաւոր
մեկնաբանութեան`
Հասնի՜ թող որ քո գթութիւնը նախ, իր


ժամանակին ներշնչելով ինձ`
Քեզ արժանին, պիտանին եւ հաճելին`
Քո աստուածութեան փառքի եւ գովեստի,
Ինչպէս նաեւ կաթուղիկէ Եկեղեցու կատարեալ
շինութեան համար:
Երկարի՛ր ինձ վրայ աջդ ամենամերձ
Եւ զօրացրո՛ւ ինձ գթութեանդ շնորհներով.
Փարատի՛ր իմ մտքից մոռացութեան մէգը մթին,
Ցրելով նրա հետ ե՛ւ խաւարը մեղքի,
Որպէսզի մտքով եւ խոհերով այս երկրաւոր
կեանքից ի վեր բարձրանամ:
Լուսաւորի՜ր դու վերստին իմ մէջ, ո՜վ գերահզօր,
Աստուածային հրաշալի գիտութեան ծագումն
անստուեր,
Որպէսզի արժանի լինեմ ուսանելու եւ
ուսուցանելու,
Որպէս բարի օրինակ` աստուածասէր լսողներին:
