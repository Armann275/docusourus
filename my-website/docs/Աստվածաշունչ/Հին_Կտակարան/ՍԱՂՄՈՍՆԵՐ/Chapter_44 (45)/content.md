
(^1) _Դպրապետին՝ Կորխի որդիների՝ սաղմոս իմաստության. օրհնություն սիրելիի համար_
(^2) _Քո բարի պտուղները թող իմ սիրտը բխեցնի,
Եվ թող պատմեմ թագավորի գործերի մասին։
Լեզուս նման է արագագիր դպրի գրչին։_
(^3) _Գեղեցկատեսիլ ես մարդկանց բոլոր որդիներից,
Քո շուրթերից շնորհք է թափվում,_


_Դրա համար Աստված օրհնեց քեզ հավիտյան։_

(^4) _Ո՜վ հզոր, սուրը դի՛ր մեջքիդ,
Ո՜վ գեղեցիկդ ու վայելուչդ._
(^5) _Քո փայլուն մարտե՛րը մղիր,
Թագավորի՛ր հանուն ճշմարտության
Եվ հեզերի արդարության,
Եվ քո աջը ահ կտարածի։_
(^6) _Ո՜վ հզոր, քո նետերը սրված են,
Եվ ժողովուրդները պիտի ենթարկվեն քեզ,
Նետերդ պիտի մխրճվեն թագավորի թշնամիների սրտի մեջ։_
(^7) _Հավիտյանս հավիտենից է քո Աթոռը, ո՜վ Աստված.
Քո արքայության գավազանը ողորմության գավազան է։_
(^8) _Սիրեցիր արդարությունը եւ ատեցիր անօրենությունը։
Դրա համար Աստված, քո Աստվածն օծեց քեզ
Ուրախության յուղով ավելի, քան քո ընկերներին։_
(^9) _Քո զգեստներից ու փղոսկրյա տաճարներից
Զմուռս, ստաշխ եւ կասիա է բուրում,_
(^10) _Որով եւ ուրախացան ու պատվեցին քեզ արքայադուստրերը։
Թագուհին կանգնած է քո աջին՝
Զարդարված եւ պաճուճված ոսկեհուռ հանդերձներով։_
(^11) _Լսի՛ր, դո՛ւստր, տե՛ս, խոնարհեցրո՛ւ քո ականջը.
Մոռացի՛ր քո ժողովրդին եւ քո հոր տունը,_
(^12) _Որովհետեւ թագավորը ցանկացավ քո գեղեցկությունը։
Նա ինքն է քո տերը._^13 _պիտի երկրպագես նրան,
Նրան պիտի երկրպագի եւ դուստրը Ծուրի [* եւ Ο ́ Տյուրոս],
Եվ ժողովրդի մեծամեծները
Պիտի պաշտեն նրան ընծաներով։_
(^14) _Արքայադստեր ամբողջ փառքը պալատի ներսում է՝
Զարդարված եւ պաճուճված ոսկեհուռ զգեստով։_
(^15) _Նրա հետ կույսեր պիտի տարվեն թագավորի մոտ,
Եվ նրա ընկերները պիտի տարվեն նրա մոտ։_
(^16) _Ցնծությամբ եւ ուրախությամբ պիտի բերվեն
Ու տարվեն թագավորի պալատ։_
(^17) _Եվ քո հայրերի փոխարեն քո որդիները պիտի լինեն.
Նրանց իշխաններ պիտի կարգես ողջ երկրի վրա։_
(^18) _Քո անունը պիտի հիշվի սերնդեսերունդ։
Դրա համար ժողովուրդները քեզ պիտի խոստովանեն հավիտյանս հավիտենից։_
