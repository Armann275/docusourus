
(^1) _Դպրապետին։ Սաղմոս Դավթի_
(^2) _Դեպի քեզ, Տե՜ր, բարձրացրի իմ հոգին,
Աստվա՛ծ իմ, քեզ վրա հույս դրեցի. թող չամաչեմ,
Եվ թշնամիներս չծիծաղեն ինձ վրա։_
(^3) _Քեզնով համբերողները պիտի չամաչեն,
Այլ անօրենները պիտի ամաչեն իրենց ունայնության համար։_
(^4) _Ո՜վ Տեր, ցո՛ւյց տուր ինձ քո ճանապարհները
Եվ քո շավիղները սովորեցրո՛ւ ինձ։_
(^5) _Ինձ քո ճշմարտությա՛մբ առաջնորդիր
Եվ ուսուցի՛ր ինձ, քանզի դու ես իմ փրկիչ Աստվածը,
Եվ ես հանապազ քեզ եմ սպասում։_
(^6) _Հիշի՛ր, Տե՜ր, քո գթություններն ու ողորմությունները,
Որոնք հավիտենական են։_
(^7) _Մի՛ հիշիր իմ մանկության եւ անգիտության մեղքերը,
Այլ հիշի՛ր ինձ, Տե՜ր, ըստ քո քաղցր ողորմության։_
(^8) _Քանի որ դու քաղցր եւ ուղիղ ես, Տե՜ր,
Մեղավորներին ճանապարհ ես ցույց տալիս,_
(^9) _Հեզերին առաջնորդում ես ճիշտ որոշման
Եվ սովորեցնում ես քո ճանապարհները։_
(^10) _Տիրոջ բոլոր ճանապարհները գթառատ ու ճշմարիտ են
Նրանց համար, ովքեր պահում են նրա ուխտն ու վկայությունը։_
(^11) _Քո անվան համար, Տե՜ր, քավի՛ր իմ մեղքերը, քանզի շատացան։_
(^12) _Այն մարդը, որ երկնչում է Տիրոջից,
Նրանից է սովորում՝ ինչ ճանապարհ ընտրի։_
(^13) _Նրա անձը բարության մեջ կհանգչի,
Եվ նրա զավակը երկիրը կժառանգի։_
(^14) _Տերն իրենից երկյուղածների զորությունն է
Եվ իր ուխտն է սովորեցնում նրանց։_
(^15) _Իմ աչքերը մշտապես Տիրոջն են ուղղված,
Եվ նա է ոտքերս հանում որոգայթից։_
(^16) _Նայի՛ր եւ ողորմի՛ր ինձ, քանզի միամորիկ եւ աղքատ եմ ես։_
(^17) _Սրտիս նեղությունները խիստ շատացան. ազատի՛ր ինձ իմ վշտերից։_
(^18) _Տե՛ս իմ խոնարհությունն ու իմ վաստակը
Եվ թողությո՛ւն տուր իմ բոլոր մեղքերին։_
(^19) _Տե՛ս, թշնամիներս որքա՜ն շատացան
Եվ նանիր ատելությամբ ինձ ատեցին։_
(^20) _Պահի՛ր իմ անձը եւ ազատի՛ր ինձ,
Մի՛ թող, որ ամաչեմ, որովհետեւ քեզ վրա հույս դրեցի։_
(^21) _Անբիծ եւ ուղիղ մարդիկ ինձ միացան,
Եվ ես սպասեցի քեզ, Տե՜ր։_
(^22) _Փրկի՛ր Իսրայելին, Աստվա՜ծ, իր բոլոր նեղություններից։_
