
Անմխիթար վշտացյալը
(^1) _Ալեֆ Ո՛վ հզոր Աստված, նայի՛ր իմ թշվառությանը։
Իր ցասման գավազանով նա_
(^2) _ընկղմեց ինձ ու ինձ վրա խավար բերեց եւ ոչ թե լույս,_
(^3) _նաեւ իր ձեռքն հանապազ շարունակ իմ դեմ դարձրեց։_
(^4) _Բեթ Նա մաշեց իմ մորթն ու մարմինը, իմ բոլոր ոսկորները փշրեց,_
(^5) _կուտակեց վրաս եւ պատեց իմ գլխի շուրջը,_
(^6) _առանց հապաղելու ինձ խավարի մեջ նստեցրեց,
ինչպես հավիտենական մի մեռելի։_
(^7) _Գիմել Կուտակեց դրանք ինձ վրա,
եւ ես այլեւս չեմ կարող խլրտալ, պղնձի նման ծանրացրեց ինձ վրա,_
(^8) _ու թեեւ ասացի, թե պիտի կանչեմ ու աղաղակեմ,
սակայն նա փակել ու կապանք է դրել,
որ աղոթքներս իրեն չհասնեն։_
(^9) _Դալեթ Իմ ճանապարհներին արգելքներ կանգնեցրեց,
խցանեց իմ շարժվելու շավիղները, ինձ խրտնեցրեց._
(^10) _ինձ համար դարանակալ արջ եւ թաքնված առյուծ դարձավ._
(^11) _հետապնդեց ինձ, հասավ ու հալածեց,
ուժասպառ արեց ինձ, կործանեց ինձ։_
(^12) _Հեյ Մտավ իմ գիրկը,
ինձ թիրախ դարձրեց ու լցրեց նետերով._
(^13) _երիկամներս մեջտեղից կիսեց,
նետահարեց ինձ,_
(^14) _ծաղր դարձրեց իմ ժողովրդի համար
եւ խաղք ու խայտառակ հավիտենապես։_
(^15) _Վավ Ինձ լեղի տվեց ուտելու
եւ հարբեցրեց դառնությամբ,_
(^16) _իմ ատամները քարերով փշրեց
եւ մոխիր տվեց ինձ ուտելու._
(^17) _իմ անձը զրկեց հանգստությունից.
ես մոռացա բարությունը._
(^18) _կորավ իմ արիությունը, եւ իմ հույսը՝ առ Տեր։_
(^19) _Զայն Հիշեցի իմ թշվառության ու հալածանքի մասին._
(^20) _միտքս եկան միայն դառնությունն ու բարկությունը,
հոգիս մեջս վհատվեց._
(^21) _այդ եմ մտաբերում եւ դրա համար էլ համբերում եմ։_
(^22) _Խեթ Անսպառ են Տիրոջ ողորմությունները, նրա գթությունները չեն նվազում։_
(^23) _Ամեն նոր առավոտի հետ բազմանում է քո ճշմարտությունը, Տե՛ր։_
(^24) _Իմ հոգին ասաց, թե՝ «Նա իմ բաժինն է»,_


_ահա թե ինչու հույսս պետք է դնեմ նրա վրա։_

(^25) _Տեթ Աստված բարերար է նրանց հանդեպ,
ովքեր իրենց հույսը դնում են նրա վրա, քանզի այն անձը, ով փնտրում_
(^26) _եւ ճշմարտությամբ ապավինում է նրան,
բարի է եւ Տիրոջ փրկությամբ հանգստություն կգտնի։_
(^27) _Մարդու համար լավ է, եթե իր մանկությունից կրի խոնարհության լուծը։_
(^28) _Յոդ Միայնակ ու լռիկ նա կնստի իր տանը,
որովհետեւ ինքն անձամբ հանձն առավ քո լուծը։_
(^29) _Նա կխոնարհվի՝ իր բերանով համբուրելու հողը,
որովհետեւ նրա համար հույս կա._
(^30) _իր ծնոտները դեմ կտա հարվածողներին,
կկրի շատ նախատինքներ,_
(^31) _բայց Տերը նրան ընդմիշտ չի մերժի։_
(^32) _Կաֆ Նա, ով տառապանքներ տվեց նրան,
ինքն էլ իր անսահման ողորմածությամբ կողորմի նրան._
(^33) _Տերը սրտով չի կամենում մարդկանց պատժել
եւ նվաստացնել մարդու որդիներին։_
(^34) _Լամեդ Երբ մեկը երկրի բոլոր կալանավորներին իր ոտքերի տակ ստորացնում է
եւ մարդուն մատնում Տիրոջ դատաստանին,_
(^35) _երբ Բարձրյալի առաջ խեղաթյուրում է մարդու իրավունքները,_
(^36) _երբ դատարանում անիրավում է մարդուն,
Տերը չի՞ տեսնում։_
(^37) _Մեմ Չասա՞ց, թե՝
«Այսպես է ասում Տերը», եւ կատարվեց։
Բարձրյալի բերանը չէ՞ր, որ պատվիրեց._
(^38) _«Այնտեղից ո՛չ չարիք պիտի դուրս գա եւ ո՛չ էլ բարիք»։_
(^39) _Մարդը, կենդանի մարդը իր եղբոր սիրո պատճառով
ինչո՞ւ է տրտնջում իր մեղքերի համար։_
(^40) _Նուն Մեր ընթացքը քննության առնվեց ու հանդիմանվեց.
դառնա՛նք դեպի Տերը,_
(^41) _մեր ձեռքերը մեր սրտերի հետ, կարկառենք դեպի երկնքի բարձունքները։_
(^42) _Մեղք գործեցինք, ամբարիշտ դարձանք,
դրա համար էլ մեր հանդեպ բարեհաճ չեղար։_
(^43) _Սամեխ Այցի եկար ցասումով ու բարկությամբ
եւ հալածեցիր մեզ, կոտորեցիր ու չխնայեցիր._
(^44) _երկինքն ամպերով ծածկեցիր,
որ մեր աղոթքները քեզ չհասնեն._
(^45) _քամահրեցիր ու հեռացրիր մեզ,
հեթանոսների ամբոխի մեջ արհամարհված ու անարգված դարձրիր մեզ։_
(^46) _Պե Մեր բոլոր թշնամիների բերանները բացել տվեցիր մեր դեմ։_
(^47) _Ահ ու սարսափ եկավ մեզ վրա, ավեր ու կոտորած։_
(^48) _Իմ ժողովրդի դստեր կործանման պատճառով
մեր աչքերը ջրի հեղեղներ թափեցին։_
(^49) _Այն Իմ աչքերը լցվեցին արցունքով,
բայց ես չեմ լռի եւ ականջ չեմ դնի,_
(^50) _մինչեւ որ երկնքից չհայտնվի եւ չտեսնի Տերը։_
(^51) _Իմ քաղաքների բոլոր դուստրերի չափ
աչքս արցունք է թափում իմ հոգու համար։_
(^52) _Ցադե Ինչպես թռչնորսներ, իմ թշնամիները զուր տեղը ինձ որսացին,_
(^53) _իմ կյանքը գբի մեջ խեղդեցին,
քար դրեցին ինձ վրա,_
(^54) _գլուխս ջրով հեղեղեցին,
ու ես ասացի. «Ահա կործանվեցի»։_
(^55) _Քոֆ Տառապանքի գբից քո անունը կանչեցի, Տե՛ր,_
(^56) _եւ դու լսեցիր իմ ձայնը։
Քո անունն իմ աղաչանքներից մի՛ ծածկիր,
ազատությո՛ւն տուր ինձ, փրկի՛ր ինձ։_
(^57) _Դու մոտեցար, որպեսզի ինձ օգնես,
եւ ասացիր. «Այն օրը, երբ ինձ կանչես, չվախենաս»։_
(^58) _Ռեշ Դա՛տ արա, ո՛վ Տեր, իմ հոգու դա՛տն արա։
Փրկեցիր իմ կյանքը,_
(^59) _տեսար իմ խռովքը,
իմ դատաստանն արեցիր, Տե՛ր։_
(^60) _Տեսար իմ ողջ արդարությունը,
նայեցիր իմ բոլոր խորհուրդներին։_
(^61) _Շին Տե՛ր, լսեցիր նախատինքներն ու իմ նկատմամբ ունեցած բոլոր դիտավորություններն այն մարդկանց,_
(^62) _ովքեր իրենց շուրթերը շարունակ իմ դեմ են շարժում։_
(^63) _Իրենց խորհուրդներից ես հասկացա,
թե նրանք ինչո՛ւ են նստում ու վեր կենում։_
(^64) _Տավ Նայի՛ր նրանց ամբարտավան աչքերին, ո՛վ Տեր,_


_եւ նրանց արժանի հատուցումը նրանց գլխի՛ն բեր,_

(^65) _հատուցի՛ր նրանց ըստ իրենց սրտերի կարծրության,_
(^66) _քո ցասմամբ հալածի՛ր նրանց,
քո բարկությամբ ոչնչացրո՛ւ նրանց երկնքի ներքո։_
