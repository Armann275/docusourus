
Աստված շատ հզոր է
(^1) Հոբը պատասխանեց ու ասաց.
(^2) _«Ճշմարտապես գիտեմ, որ դա այդպես է.
ինչպե՞ս կարող է մարդ արդար լինել Տիրոջ առաջ։_
(^3) _Եթե մեկը փորձի նրա հետ դատաստանի մեջ մտնել,_


_նա չի լսի նրան, որովհետեւ նրա մի խոսքը
հազարից մեկին չի կարող պատասխանել։_

(^4) _Աստված մտքով իմաստուն է, զորավոր ու մեծ.
այդ ո՞վ է նրա դեմ համառել ու հաջողություն գտել։_
(^5) _Նա մաշեցնում է լեռները, եւ չեն իմանում, որ
բարկությամբ կտապալի դրանք։_
(^6) _Նա երկնքի ներքո ամեն ինչ շարժում է հիմքերից,
եւ դողում են դրանց սյուները։_
(^7) _Նա հրամայում է արեգակին, ու չի ծագում,
աստղերի առաջն է փակում։_
(^8) _Նա միայնակ տարածել է երկինքը
եւ ծովի վրա այնպես է շրջում, ինչպես ցամաքի։_
(^9) _Նա է ստեղծել Բազմաստղն ու Գիշերաստղը, Սայլն ու հարավի աստղախումբը։_
(^10) _Նա է արարել մեծամեծ ու անքննելի, փառավոր ու հրաշակերտ բաները,
որոնց թիվ ու հաշիվ չկա։_
(^11) _Եթե ինձանից վեր բարձրանա, չեմ տեսնի,
իսկ եթե կողքովս անցնի, այդպես էլ չեմ իմանա։_
(^12) _Եթե ոչնչացնի, ո՞վ հետ կպահի նրան,
կամ ո՞վ նրան կասի՝ ի՞նչ արեցիր։_
(^13) _Նա իր բարկությունը չի շրջի,
եւ նրանից սարսեցին կետերը, որ երկնքի ներքո են։_
(^14) _Երանի՜ լսի ինձ եւ իրավացի համարի իմ խոսքերը։_
(^15) _Եթե արդար լինեմ, ու ինձ չլսի,
նրա դատաստանն եմ աղերսելու։_
(^16) _Իսկ եթե աղաղակեմ իրեն, ու լսի,
կարո՞ղ եմ հավատալ, որ լսել է ինձ։_
(^17) _Փոթորիկով չի՞ ոչնչացնելու ինձ.
բազում են հարվածները, որ զուր տեղը հասցրել է ինձ._
(^18) _ինձ հանգիստ էլ չի տալիս,
դառնությամբ է լցրել ինձ._
(^19) _քանի որ հզոր է, բռնանում է։
Եվ ո՞վ է նա, որ նրա դատաստանին հակառակ կանգնի։_
(^20) _Եթե արդար էլ լինեմ,
բերանս ամբարիշտ կդառնա,
անարատ լինեմ, կամակոր կդիտվեմ։_
(^21) _Իսկ եթե հոգով ամբարշտացել եմ, չգիտեմ.
գիտեմ միայն, որ կյանքս խլում են ինձանից։_
(^22) _Դրա համար եմ ասել. “Բարկությունը կործանում է մեծին ու հզորին”։_
(^23) _Չարերը սաստիկ մահով են կորչելու.
արդարներն էլ ծաղրի են ենթարկվում,_
(^24) _քանի որ մատնվում են ամբարիշտի ձեռքը։
Նա փակել է դատավորների աչքերը.
եթե նա չէ այդ անողը, ապա ո՞վ է։_
(^25) _Սակայն սուրհանդակից էլ արագ անցավ իմ կյանքը.
փախավ այն ու չերեւաց։_
(^26) _Կգտնվի՞ հետքը նավերի ճանապարհի,
կամ թռչող՝ կեր փնտրող արծվի։_
(^27) _Եթե ասեմ, որ պիտի խոսեմ, կմոռանամ,
երեսս գետին խոնարհած՝ պիտի հեծեծեմ։_
(^28) _Դողում եմ մարմնիս բոլոր անդամներով,
քանզի գիտեմ, որ ինձ անմեղ չես համարելու։_
(^29) _Եթե ամբարշտություն էի անում, ինչո՞ւ չմեռա։_
(^30) _Եթե ձյունով իսկ լվացվեի ու ձեռքերս էլ մաքուր սրբեի,_
(^31) _դարձյալ սաստիկ աղտեղությամբ կներկեիր ինձ՝
պատմուճանս իմ աչքերին զազրելի դարձնելով._
(^32) _քանզի դու մարդ չես ինձ նման, որի հետ ես դատ անեի,
եւ որպես հավասար դատաստանի գայինք։_
(^33) _Ո՜ւր է թե մի միջնորդ լիներ,
հանդիմաներ ու լսեր մեր երկուսին։_
(^34) _Նա ինձանից անպայման կհեռացներ գավազանը,
եւ դրա ահն ինձ չէր սարսափեցնի._
(^35) _էլ չէի վախենա, այլ կխոսեի.
բայց գիտեմ, որ այդպես չէ.
որ ինքս մենակ եմ տանջվում»։_

