
Անիրավ տնտեսի առակը
(^1) Հիսուսն իր աշակերտներին ասաց. «Մի մեծահարուստ մարդ կար, որ մի տնտես ուներ։ Նրա մասին
ամբաստանություն եղավ, որ վատնում է իր տիրոջ ունեցվածքը։ 2 Տերը կանչեց նրան եւ ասաց. “Այս ի՜նչ եմ լսում քո
մասին. հաշի՛վ տուր եւ տնտեսությունդ հանձնի՛ր, որովհետեւ այլեւս տնտես լինել չես կարող”։ 3 Տնտեսն իր մտքում ասաց.
“Ի՞նչ պետք է անեմ, քանի որ իմ տերը տնտեսությունը ինձնից վերցնում է. հողի վրա աշխատել չեմ կարող, մուրալ
ամաչում եմ։ 4 Գիտեմ, թե ինչ պիտի անեմ, որ ինձ ընդունեն իրենց տները, երբ դադարեմ տնտես լինելուց”։ 5 Եվ իր տիրոջ
պարտապաններից յուրաքանչյուրին մեկ առ մեկ իր մոտ կանչելով՝ առաջինին ասաց. “Իմ տիրոջն ինչքա՞ն պարտք
ունես”։ 6 Նա ասաց. “Հարյուր մար ձեթ”։ Տնտեսը նրան ասաց՝ “Ա՛ռ քո մուրհակը եւ նստի՛ր ու անմիջապես գրի՛ր՝
հիսուն”։ 7 Ապա դարձավ մյուսին. “Դու ինչքա՞ն պարտք ունես”։ Նա ասաց՝ “Հարյուր քոռ ցորեն”։ Տնտեսը նրան ասաց.
“Ա՛ռ քո մուրհակը եւ նստի՛ր ու գրի՛ր՝ ութսուն”։ 8 Եվ տերը գովեց անիրավ տնտեսին, որովհետեւ հնարամտությամբ
գործեց, քանի որ այս աշխարհի որդիներն իրենց սերնդի մեջ ավելի հնարամիտ են, քան լույսի որդիները»։
(^9) «Եվ ես ձեզ ասում եմ. նույնիսկ անիրավ մամոնայից ձեզ համար բարեկամնե՛ր սարքեք, որպեսզի, երբ այն պակասի,
հավիտենական հարկերի տակ ընդունեն ձեզ։ 10 Քիչ բանի մեջ հավատարիմը շատի մեջ էլ հավատարիմ է. իսկ քչի մեջ
անիրավը, շատի մեջ էլ անիրավ է։ 11 Արդ, եթե անիրավ մամոնայի մեջ հավատարիմ չեղաք, ձեզ ո՞վ կվստահի ճշմարիտը։
(^12) Եթե օտարինը եղող բանի մեջ հավատարիմ չեղաք, ձերը ո՞վ կտա ձեզ։ 13 Ոչ մի ծառա երկու տիրոջ ծառայել չի կարող.
որովհետեւ, եթե մեկին ատի, մյուսին կսիրի. կամ եթե մեկին մեծարի, մյուսին էլ կարհամարհի։ Չեք կարող եւ՛ Աստծուն
ծառայել, եւ՛ մամոնային»։
( _Մտթ_. 11.12-13, 5.31-32, _Մրկ_. 10.11-12)
(^14) Երբ փարիսեցիները լսում էին այս բոլորը, պախարակում էին նրան, քանի որ արծաթասեր էին։ 15 Եվ նրանց ասաց.
«Դուք եք, որ մարդկանց առաջ ձեզ արդար եք ձեւացնում, սակայն Աստված ձեր սրտերը գիտե. որովհետեւ այն, որ
մարդկանց առաջ բարձր է, Աստծու առաջ զազրելի է։ 16 Օրենքն ու մարգարեները մարգարեացան մինչեւ Հովհաննեսը.
այնուհետեւ ավետարանվում է Աստծու արքայությունը, եւ ամեն ոք ձգտում է մտնել այնտեղ։ 17 Ավելի հեշտ է, որ երկինքն
ու երկիրը անցնեն, քան թե օրենքից մեկ նշանախեցի չափ փոքր մի բան չկատարվի։
(^18) Ով իր կնոջն արձակում է եւ մի ուրիշին առնում, շնանում է. ով արձակվածին է առնում, նույնպես շնանում է»։
(^19) «Մի մեծահարուստ մարդ կար, որ բեհեզ ու ծիրանի էր հագնում եւ ամեն օր առատապես ուրախություն էր անում։
(^20) Ղազարոս անունով մի աղքատ մարդ ընկած էր նրա դռան առաջ՝ վերքերով ծածկված։ 21 Եվ ցանկանում էր լցնել իր
որովայնը այն փշրանքներով, որոնք թափվում էին մեծահարուստի սեղանից։ Եվ դեռ շներն էլ գալիս էին ու լիզում նրա
վերքերը։ 22 Երբ աղքատը մեռավ, հրեշտակները նրան տարան Աբրահամի գոգը. մեծահարուստն էլ մեռավ եւ թաղվեց։


(^23) Եվ դժոխքում, մինչ տանջանքների մեջ էր, բարձրացրեց իր աչքերը, հեռվից տեսավ Աբրահամին եւ Ղազարոսին էլ՝ նրա
գրկում հանգչելիս։ 24 Եվ նա աղաղակեց ու ասաց. “Հա՛յր Աբրահամ, ողորմի՛ր ինձ եւ ուղարկի՛ր Ղազարոսին, որ իր մատի
ծայրը թրջի ջրով եւ զովացնի լեզուս, որովհետեւ այս տապից պապակվում եմ”։ 25 Եվ Աբրահամը նրան ասաց. “Որդյա՛կ,
հիշի՛ր, որ դու ստացար քո բարիքներն այնտեղ, քո կյանքի ընթացքում, իսկ Ղազարոսն էլ՝ չարչարանքները. այժմ սա
այստեղ մխիթարվում է, իսկ դու այդտեղ պապակվում ես։ 26 Եվ այս բոլորից բացի, մեծ վիհ կա մեր եւ ձեր միջեւ. եթե
ուզենան այստեղից ձեզ մոտ անցնել, չեն կարողանա. ոչ էլ այդտեղից մեկը կարող է մեզ մոտ անցնել”։ 27 Մեծահարուստն
ասաց. “Արդ, աղաչում եմ քեզ, հա՛յր, որ Ղազարոսին ուղարկես իմ հոր տունը,^28 որտեղ ես հինգ եղբայրներ ունեմ,
որպեսզի նրանց վկայություն տա, որ նրանք էլ չգան տանջանքների այս վայրը”։ 29 Աբրահամն ասաց. “Նրանք ունեն
Մովսեսին եւ մարգարեներին, թող նրա՛նց լսեն”։ 30 Եվ նա ասաց. “Ո՛չ, հա՛յր Աբրահամ. բայց եթե մեռելներից մեկը նրանց
մոտ գնա, նրանք կապաշխարեն”։ 31 Եվ Աբրահամը նրան ասաց. “Եթե Մովսեսին եւ մարգարեներին չեն լսում,
մեռելներից մեկն էլ եթե հարություն առնի, չպիտի համոզվեն”»։
