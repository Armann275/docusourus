
(^1) _Սաղմոս Դավթի
Մի՛ նախանձիր չարերին, ոչ էլ նրանց,
Ովքեր անօրենություն են գործում։_
(^2) _Քանզի խոտի նման կչորանան շուտով,
Դալար խոտի պես արագ կանցնեն։_
(^3) _Տիրո՛ջը հուսա եւ բարությո՛ւն արա։
Բնակվի՛ր երկրում եւ հովվի՛ր նրա մեծության մեջ։_
(^4) _Պաղատի՛ր Տիրոջը, եւ կտա քեզ սրտիդ խնդրածը,_
(^5) _Տիրոջը հայտնի՛ր քո ճանապարհները եւ նրա՛ն հուսա։_
(^6) _Նա այնպես կանի, որ արդարությունդ լույսի պես երեւա,
Եվ իրավունքդ՝ կեսօրվա նման։_
(^7) _Հնազա՛նդ եղիր Տիրոջը եւ ծառայի՛ր նրան
Եվ մի՛ նախանձիր նրանց, որոնց ճանապարհներն ամոթալի են,
Կամ մարդուն, որ չարիք է գործում։_
(^8) _Հանդարտվի՛ր բարկությունից, վե՛րջ տուր սրտնեղությանը
Եվ մի՛ նախանձիր չարերին,_
(^9) _Քանզի նրանք շուտով կսատակեն,
Իսկ Տիրոջն սպասողները կժառանգեն երկիրը։_
(^10) _Եվս մի քիչ, եւ ամբարիշտն այլեւս չի լինի.
Կփնտրես նրա տեղը եւ չես գտնի։_
(^11) _Իսկ ովքեր հեզ են, կժառանգեն երկիրը
Եվ կզվարճանան իրենց երկարատեւ խաղաղության մեջ։_
(^12) _Մեղավորը սպասում է արդարին
Եվ իր ատամներն է կրճտացնում նրա վրա։_
(^13) _Սակայն Տերը կծիծաղի մեղավորի վրա,
Քանզի սկզբից էլ գիտի, որ հասել է նրա օրը։_
(^14) _Մեղավորները սուր հանեցին
Եվ իրենց աղեղները լարեցին՝
Հարվածելու աղքատին ու անտունին,
Սպանելու սրտով խոնարհին։_
(^15) _Նրանց սրերը կմտնեն իրենց սրտերը,
Եվ նրանց աղեղները կփշրվեն։_
(^16) _Նախընտրելի է արդարի քիչը,
Քան մեղավորների մեծ հարստությունը։_
(^17) _Ամբարիշտների բազուկները կխորտակվեն,
Տերն արդարներին հաստատ կպահի։_
(^18) _Գիտի անմեղների ճանապարհները.
Նրանց ժառանգությունը հավիտյան կլինի։_
(^19) _Չարության ժամանակ նրանք չեն ամաչի,
Իսկ սովի օրերին կհագենան։_
(^20) _Ահա մեղավորները կկորչեն,
Իսկ Տիրոջ թշնամիներն
Իրենց փառքի ու վերելքի ժամին կսպառվեն,
Ինչպես ծուխն է սպառվում։_


(^21) _Մեղավորը փոխ է առնում եւ չի հատուցում,
Այնինչ աղքատը խղճում է եւ տալիս։_
(^22) _Տիրոջն օրհնողները կժառանգեն երկիրը,
Իսկ ովքեր անիծում են, կոչնչացվեն նրանից։_
(^23) _Տիրոջից է ուղղվում մարդու ընթացքը,
Եվ այդպիսով հույժ ցանկանում է նրա ճանապարհը._
(^24) _Թեպետեւ գայթակղվի, նա չի կործանվի,
Քանզի Տերն է բռնել նրա ձեռքը։_
(^25) _Ես մանուկ էի, բայց ծերացա
Եվ չտեսա արդարին արհամարհված,
Ոչ էլ նրա զավակին՝ հաց մուրալիս։_
(^26) _Ամեն օր ողորմում է եւ փոխ տալիս.
Նրա զավակը հավիտյան թող օրհնյալ լինի։_
(^27) _Չարից խուսափի՛ր, բարությո՛ւն արա
Եվ դրա մեջ կապրես հավիտյանս հավիտենից։_
(^28) _Տերը սիրում է իրավունքը եւ իր սրբերին վայր չի գցում,
Այլ հավիտյան պահում է նրանց։
Անօրենները կհալածվեն միասին,
Եվ ամբարիշտների սերունդը կկորչի։_
(^29) _Սակայն արդարները կժառանգեն երկիրը
Եվ հավիտյանս հավիտենից կբնակվեն այնտեղ։_
(^30) _Արդարի բերանն իմաստություն է պատմում,
Իսկ լեզուն՝ իրավունք խոսում։_
(^31) _Աստծու օրենքն իր սրտի մեջ է պահում.
Նրա ընթացքը չի գայթակղվի։_
(^32) _Նայում է մեղավորն արդարին
Եվ փորձում է սպանել նրան,_
(^33) _Բայց Տերը նրա ձեռքը չի հանձնի նրան
Եվ դատի ժամանակ չի թողնի նրան։_
(^34) _Սպասի՛ր Տիրոջը եւ պահի՛ր նրա ճանապարհը,
Եվ կբարձրացնի քեզ՝ երկիրը ժառանգելու,
Եվ կտեսնես մեղավորի կորուստը։_
(^35) _Տեսա ամբարիշտին խոյացած-բարձրացած՝
Լիբանանի մայրիների պես։_
(^36) _Անցա, եւ չկար, փնտրեցի, եւ նրա հետքը չերեւաց։_
(^37) _Պահի՛ր անբծությունը եւ տե՛ս ուղղությունը,
Որովհետեւ խաղաղարար մարդն ստացվածք կունենա։_
(^38) _Անօրենները կհալածվեն միասին,
Եվ ամբարիշտների սերունդը կկորչի։_
(^39) _Տիրոջից է արդարների փրկությունը.
Նրանց վերակացուն է նեղության ժամանակ։_
(^40) _Տերը կօգնի եւ կփրկի նրանց,
Կազատի մեղավորներից ու կպահպանի նրանց,
Քանզի իր վրա հույս դրեցին։_
