
Արդ, նայելով, Տէր, անարգիս վրայ, յիշի՛ր
մեծութիւնդ.
Եւ երբ քեզանից բարիք խնդրեմ ես իմ
ատողներին,
Դու նրանց համար, որ քոնն են դարձեալ, ըստ քո
մեծութեան,
Հրաշապէս անճառ բարիքնե՛ր գործիր:
Չսատակեցնես ինձ խայթողներին, այլ ուղղի՛ր
նրանց,
Գջլելով խոտան բարքերն երկրային,
Բարիներն արմատապէս դու թէ՛ իմ եւ թէ՛ նրանց
մէջ:
Մանաւանդ որ դու լոյս ես ու յոյս,
Իսկ ես խաւար ու խենթ.
Դու ի բնէ բարի ու գովելի,
Իսկ ես` չար համակ ու ապիկար,
Դու տէր համօրէն երկնի եւ երկրի,
Իսկ ես չեմ իշխում շնչիս եւ հոգուս.
Դու բարձրեալ ազատ` կարիքներից զերծ,
Իսկ ես ենթակայ տաժանքի, վշտի.
Դու վեր երկնային կրքերից բոլոր,
Իսկ ես կաւ անարգ ու գարշելի.
Դու յար կմնաս անհասանելի բարձրութեան վրայ,
ըստ մարգարէի,
Իսկ ես, ըստ նոյնի, կկորչեմ ընդմիշտ.
Քո մէջ նենգութիւն կամ խաւար չկա,


Իսկ ես, որ աւանդն իմ չպահեցի, այդ բոլորն էլ եմ:
Հանի՛ր ինձ բանտից, արձակի՛ր կապանքներից,
Պոկի՛ր ինձ պրկող իմ շղթաներից,
Փրկի՛ր խեղդուելուց,
Ազատի՛ր տագնապներից, քանդի՛ր երկաթներից,
Հա՛ն ինձ պաշարումներից, դուրս բեր
երկմտութիւնից,
Հանգստացրու նեղութիւններից.
Փարատիր վշտերս, սփոփիր տխրութիւններս,
Հանդարտեցրու խռովութիւններս,
Ամոքիր լացս, ցրիր հեծութիւններս,
Հեռացրու ինձ իմ ողբերից ու կազդուրիր լալուց,
Աստուա՛ծ ողորմութեան եւ պարգեւատու
քաղցրութեան,
Հզօրիդ արեան գնով փրկուածիս անտես առնելով`
զուր մի՛ կորցնիր.
Կանգնեցրո՛ւ դու ինձ, որ բազմավտանգ
հիւանդութիւնից մահուան ա՜փն եմ հասել:
