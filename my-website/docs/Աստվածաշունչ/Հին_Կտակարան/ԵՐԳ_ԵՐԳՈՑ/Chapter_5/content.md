
Հարսն աղաչում է, որ իր Փեսան ցած իջնի

(^1) _Թող իմ եղբորորդի՛ն իջնի իր պարտեզը
եւ իր ծառերի պտուղներն ուտի։_
Փեսան ասում է հարսին.
_Մտա իմ պարտեզը, քո՛ւյր իմ հարս,
հավաքեցի զմուռսն իմ՝ խնկերով հանդերձ,
կերա հացն իմ մեղրով,
խմեցի գինին իմ կաթով։
Կերե՛ք, մերձավորնե՛ր իմ,
խմե՛ք եւ հարբե՛ք, եղբորորդինե՛ր իմ։_
(^2) _Ննջում եմ ես, բայց արթուն է սիրտն իմ։_
Հարսն զգում է, որ փեսան բախում է դուռը.
_Իմ եղբորորդու ձայնն է. դուռն է բախում։_
Փեսան ասում է.
_Բա՛ց ինձ, քո՛ւյր իմ, մերձավո՛ր իմ,
աղավնի՛ իմ, կատարյա՛լ իմ,_


_քանզի գլուխս պատվել է ցողով,
եւ վարսերս՝ գիշերվա շաղով։_
Հարսն այսպես է ասում.

(^3) _Հանեցի իմ պատմուճանը.
ինչպե՞ս հագնեմ այն,
լվացի ոտքերս.
ինչպե՞ս աղտոտեմ դրանք։_
(^4) _Իմ եղբորորդին մեկնեց իր ձեռքը պատուհանից,
դրանից որովայնս խռովվեց։_
(^5) _Ես վեր կացա՝ բացելու դուռն իմ եղբորորդու առաջ.
իմ ձեռքերը զմուռս կաթեցրին,
եւ իմ մատներից զմուռս լցվեց դռան բռնակի վրա։_
(^6) _Ես բացեցի դուռն իմ եղբորորդու առաջ,
իմ եղբորորդին անցավ,
եւ իմ հոգին ելավ նրա խոսքի հետ։
Փնտրեցի նրան եւ չգտա,
կանչեցի նրան, եւ ձայն չտվեց ինձ։_
(^7) _Ինձ հանդիպեցին քաղաքում շրջող պահապանները,
խփեցին եւ վիրավորեցին ինձ.
պարիսպների պահապանները ամառային հագուստս հանեցին իմ վրայից։_
(^8) _Երդվեցնում եմ ձեզ, դուստրե՛ր Երուսաղեմի,
ագարակի զորություններով եւ ուժերով.
եթե գտնեք իմ եղբորորդուն,
պատմե՛ք նրան, որ ես լի եմ նրա խանդակաթ սիրով։_
Երուսաղեմի դուստրերը եւ պարիսպների պահապանները հարցնում են հարսին.
(^9) _Ինչո՞վ է առավել քո եղբորորդին մյուս եղբորորդիներից,
գեղեցի՛կդ կանանց մեջ,
ինչո՞վ է նա առավել մյուս եղբորորդիներից,
որ այդպես երդվեցնում ես մեզ։_
Հարսը նկարագրում է իր եղբորորդուն, թե ինչպիսին էր.
(^10) _Եղբորորդին իմ սպիտակ է ու բոսոր՝
ընտրված բյուրավորներից,_
(^11) _Նրա գլուխը պատվական ոսկի է,
վարսերը՝ գանգուր ու ագռավի նման սեւ։_
(^12) _Աչքերը՝ իբրեւ աղավնիներ առատ ջրերի վրա,
կաթով լվացված ու նստած առատ ջրերի վրա։_
(^13) _Խնկամանների պես նրա ծնոտները
բուրում են անուշահոտությունը օծման յուղերի,
շուշաններ են շուրթերը նրա,
որ առատ զմուռս են բուրում։_
(^14) _Ոսկյա ճախարակներ են ձեռքերը նրա՝
զարդարված ակներով Թարսիսի.
փղոսկրյա տախտակ է որովայնը նրա՝
ընդելուզված ակներով շափյուղա։_
(^15) _Ոսկյա խարիսխների վրա հաստատված
մարմարյա սյուներ են սրունքները նրա։
Տեսքը նրա նման է Լիբանանի ընտիր եղեւնափայտի,_
(^16) _Քացրությամբ է լի
ու ամբողջովին ցանկալի է կոկորդը նրա։
Այսպիսին է եղբորորդին իմ,
այսպիսին է մերձավորն իմ,
դուստրե՛ր Երուսաղեմի։_
Երուսաղեմի դուստրերը հարցնում են, թե ո՛ւր գնաց հարսի եղբորորդին։
(^17) _Ո՞ւր գնաց քո եղբորորդին,
գեղեցի՛կդ կանանց մեջ,
ո՞ր կողմը գնաց քո եղբորորդին,
որ մենք էլ քեզ հետ փնտրենք նրան։_
