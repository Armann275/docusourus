
Համանի մտադրությունը Մուրթքեին կախելու մասին
(^4) Եսթերն ասաց. «Այսօր ինձ համար նշանավոր օր է։ Արքա՛, եթե կամենում եք, Համանի հետ եկե՛ք իմ խնջույքին, որ
տալու եմ այսօր»։ 5 Թագավորն ասաց. «Շտապ կանչե՛ք Համանին, որպեսզի կատարենք Եսթերի խնդրանքը»։ Եվ նրանք
երկուսով եկան Եսթերի ասած խնջույքին։ 6 Մինչ գինի էին խմում, արքան ասաց Եսթերին. «Ի՞նչ ես ցանկանում, Եսթե՛ր
տիկին, ինչ էլ խնդրես, քեզ կտամ»։ 7 Եսթերն ասաց. «Իմ աղաչանքն ու իմ խնդրանքը այս է.^8 եթե ես արքայի առաջ շնորհ
գտա, թող արքան եւ Համանը վաղը կրկին գան ինձ մոտ խնջույքի»։
(^9) Համանն արքայից բաժանվեց մեծ ուրախությամբ եւ զվարթությամբ։ Սակայն երբ Համանը թագավորի տանը
տեսավ հրեա Մուրթքեին, շատ բարկացավ։ 10 Ապա մտավ իր տունը, կանչեց իր սիրելիներին ու իր կին Զովսարային 11 եւ
պատմեց նրանց իր մեծության ու փառքի մասին, որով թագավորն իրեն շրջապատել էր, եւ թե ինչպես իրեն իր
թագավորության առաջինն էր դարձրել։ 12 Համանն ասաց. «Եսթեր տիկինը ինձանից բացի ոչ ոքի չհրավիրեց արքայի
հետ խնջույքի, եւ վաղը կրկին ինձ հրավիրեց։ 13 Սակայն ինձ հաճելի չէ, երբ հրեա Մուրթքեին տեսնում եմ թագավորի
տանը»։ 14 Նրա կին Զովսարան եւ նրա սիրելիները նրան ասացին. «Հրամայի՛ր հիսուն կանգուն երկարությամբ մի փայտ
կտրել. առավոտյան արքային կասես, որ Մուրթքեն կախվի այդ փայտից, ապա արքայի հետ կմտնես խնջույքի եւ
կզվարճանաս նրա հետ»։ Այդ խոսքերը հաճելի եղան Համանին, եւ փայտը պատրաստվեց։
