
Երկու վկաները
(^1) Ինձ տրվեց գավազանի պես մի եղեգ, եւ հրեշտակը կանգնած ասում էր ինձ. «Վե՛ր կաց եւ չափի՛ր Աստծու սրբարանն
ու զոհասեղանը եւ նրա մեջ գտնվող երկրպագողներին։ 2 Իսկ գավիթը, որ տաճարից դուրս է, թո՛ղ այն եւ մի՛ չափիր, քանի
որ այն տրվել է հեթանոսներին։ Նրանք քառասուներկու ամիս սուրբ քաղաքը ոտքի կոխան պիտի դարձնեն։ 3 Եվ իմ
երկու վկաներին պիտի պատվիրեմ, որ քուրձ հագած մարգարեանան հազար երկու հարյուր վաթսուն օր շարունակ։
(^4) Սրանք երկու ձիթենիներն ու երկու ճրագներն են, որ կան Աստծու առաջ՝ երկրի վրա։ 5 Եվ ովքեր ուզենան նրանց
վնասել, կրակ պիտի ելնի երկու վկաների բերանից եւ պիտի լափի նրանց թշնամիներին։ Եվ նրանց վնասել կամեցողներն
այսպես պիտի կործանվեն։ 6 Նրանք իշխանություն ունեն փակելու երկինքը, որպեսզի իրենց մարգարեության օրերին
անձրեւ չտեղա. իշխանություն ունեն եւ ջրերի վրա՝ դրանք արյուն դարձնելու, ինչպես նաեւ հարվածելու երկրին բոլոր
հարվածներով, քանի անգամ որ կամենան։ 7 Եվ երբ նրանք ավարտած կլինեն իրենց վկայության բոլոր օրերը, այն
ժամանակ անդունդներից ելնող գազանը պիտի պատերազմի նրանց դեմ, պիտի հաղթի ու սպանի նրանց։ 8 Եվ նրանց
մարմիններն ընկած պիտի մնան իրենց մեծ քաղաքի հրապարակներում, որն այլաբանորեն կոչվում է Սոդոմ եւ
Եգիպտոս, որտեղ եւ խաչվեց նրանց Տերը։ 9 Նրանց մարմինները երեքուկես օր պիտի մնան ի տես բոլոր ցեղերի ու
ժողովուրդների եւ բոլոր լեզուների ու ազգերի, եւ թույլ չպիտի տան, որ նրանց ոսկորները թաղեն գերեզմաններում։ 10 Եվ
երկրի վրա բնակվողները պիտի ուրախանան ու ցնծան նրանց մահվան վրա, նույնիսկ ընծաներ եւ նվերներ պիտի
տանեն միմյանց, որովհետեւ այս երկու մարգարեները չարչարել էին երկրի բնակիչներին։
(^11) Երեքուկես օր հետո Աստծուց ուղարկված կենդանության հոգին մտավ նրանց մեջ, եւ նրանք ոտքի ելան. ահ ու
մեծ երկյուղ ընկավ բոլոր նրանց տեսնողների վրա։ 12 Եվ երկնքից լսեցի մի բարձր ձայն, որ ասում էր նրանց. «Վե՛ր ելեք,
եկե՛ք այստեղ։ Եվ նրանք ամպերով երկինք ելան, իսկ նրանց թշնամիներն էլ նայում էին նրանց։ 13 Այդ ժամին մեծ
երկրաշարժ եղավ, եւ քաղաքի մեկ տասներորդ մասը գետնի տակ թաղվեց. երկրաշարժից մեռավ յոթ հազար մարդ։
Դրանից հետո բոլորի մեջ մեծ ահ առաջացավ, եւ փառք էին տալիս երկնավոր Աստծուն։ 14 Ահավասիկ անցավ երկրորդ
վայը, եւ երրորդը գալու է շուտով։
(^15) Երբ յոթերորդ հրեշտակը փող հնչեցրեց, երկնքում լսվեց մի բարձր ձայն, որն ասաց. «Ամբողջ տիեզերքի
թագավորությունը մեր Տիրոջն ու իր Օծյալինը դարձավ, եւ նա պիտի թագավորի հավիտյանս հավիտենից»։ 16 Եվ
քսանչորս երեցները, որ նստած էին իրենց գահերին՝ Աստծու առաջ, ընկան իրենց երեսների վրա, երկրպագեցին Տիրոջը՝
Աստծուն, ու ասացին.^17 «Գոհություն ենք մատուցում քեզ, Ամենակա՛լ Տեր, Աստվա՛ծ, որ ես եւ էիր, ձեռքդ առար քո մեծ
զորությունն ու թագավորեցիր։ 18 Հեթանոսները զայրացան, բայց հասավ քո պատիժը, ժամանակը՝ դատելու
մեռելներին, տալու վարձը քո ծառաներին՝ մարգարեներին եւ սրբերին, քո անունից վախեցողներին, փոքրերին ու
մեծերին, եւ ոչնչացնելու երկիրը կործանողներին»։
(^19) Եվ երկնքում բացվեց Աստծու տաճարը, երեւաց Աստծու Ուխտի տապանակն իր տաճարում. եւ եղան
փայլատակումներ, ձայներ, որոտներ, երկրաշարժներ եւ ուժեղ կարկուտ։
