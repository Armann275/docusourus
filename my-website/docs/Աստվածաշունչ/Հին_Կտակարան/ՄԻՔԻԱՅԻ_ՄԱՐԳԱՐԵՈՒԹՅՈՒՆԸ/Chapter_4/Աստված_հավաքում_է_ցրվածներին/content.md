
Երուսաղեմը՝ խաղաղության մայրաքաղաք
(^1) _Եվ կլինի, որ վերջին օրերին կհայտնվի Տիրոջ լեռը՝
հաստատված լեռների գագաթների վրա.
կբարձրանա բլուրների վրա,
եւ շատ ժողովուրդներ կշտապեն դեպի նա։_
(^2) _Եվ շատ ազգեր կգնան ու կասեն.
«Եկե՛ք ելնենք Տիրոջ լեռը եւ Հակոբի Աստծու տունը.
մեզ ցույց կտան նրա ճանապարհները,
եւ կգնանք նրա շավիղներով»։
Քանի որ Սիոնից կելնեն օրենքները,
եւ Տիրոջ խոսքը՝ Երուսաղեմից։_
(^3) _Դատաստան կանի բազում ժողովուրդների մեջ
եւ կհանդիմանի հզոր ազգերին
մինչեւ հեռավորները.
իրենց սրերից խոփեր կկոփեն, եւ իրենց գեղարդներից՝ մանգաղներ,
եւ այլեւս ազգն ազգի վրա սուր չի բարձրացնի,
եւ այլեւս չեն սովորի պատերազմել։_
(^4) _Յուրաքանչյուրը կհանգստանա իր որթատունկի տակ եւ իր թզենու ներքո,
եւ չի լինի մեկը, որ զարհուրեցնի,
քանի որ Ամենակալ Տիրոջ բերանը խոսեց սա։_
(^5) _Եթե բոլոր ժողովուրդներն ընթանան յուրաքանչյուրն իր ճանապարհներով, մենք,
սակայն, կընթանանք Տիրոջ՝ մեր Աստծու անունով հավիտյանս եւ մշտապես։_
(^6) _«Այն օրը,- ասում է Տերը,-
կհավաքեմ փշրվածին
եւ կընդունեմ հեռացածին ու նրանց, որոնց մերժեցին._
(^7) _կոտրվածին կդարձնեմ որպես մնացորդ եւ փշրվածին՝ հզոր ազգ,
եւ Տերը նրանց կթագավորի Սիոն լեռան վրա այսուհետեւ մինչեւ հավիտյան։_
(^8) _Եվ դո՛ւ, հոտի՛ աշտարակ,
Սիոնի՛ խավար դուստր,
Բաբելոնից կգա քեզ վրա
Երուսաղեմի դստեր թագավորության առաջին իշխանությունը եւ ներս կմտնի»։_
(^9) _Եվ արդ, ինչո՞ւ ճանաչեցիր չարը,
մի՞թե դու թագավոր չունեիր,
կամ թե անհետացա՞վ քո խորհրդատուն,
քանի որ սաստկացավ քո երկունքը՝ ինչպես ծննդկանինը։_
(^10) _Երկնի՛ր,
զորացի՛ր եւ մոտեցի՛ր, Սիոնի՛ դուստր, ինչպես ծննդկան,
որովհետեւ հիմա պիտի ելնես քաղաքից,
եւ քեզ կբնակեցնեմ դաշտում.
կհասնես մինչեւ Բաբելոն,
եւ Տերը՝ քո Աստվածը, այնտեղից կփրկի քեզ
եւ այնտեղից կազատի քեզ քո թշնամիների ձեռքից։_
(^11) _Եվ արդ հավաքվեցին քո դեմ բազում ազգեր, որոնք ասում էին.
«Եկե՛ք ծաղրենք,
եւ մեր աչքերը թող տեսնեն Սիոնը»։_
(^12) _Նրանք չիմացան Տիրոջ միտքը եւ չհասկացան նրա կամքը,_


_քանի որ հավաքեց նրանց, ինչպես հասկը՝ կալի համար։_

(^13) _«Կանգնի՛ր եւ կալսի՛ր նրանց, Սիոնի՛ դուստր,
որովհետեւ քո եղջյուրները երկաթե կդարձնեմ, քո կճղակները՝ պղնձե,
եւ կխորտակես բազում ժողովուրդների,
դրանցով ազգեր կփշրես,
նրանց առատությունը կմատուցես Տիրոջը
եւ նրանց զորությունը՝ Ամենակալ Տիրոջը»։_
(^14) _Արդ, դուստրը կպաշարվի ցանկապատով,
քանի որ նեղություն բերեց ձեզ վրա.
գավազանով կհարվածեն Իսրայելի ցեղերի ծնոտներին։_
