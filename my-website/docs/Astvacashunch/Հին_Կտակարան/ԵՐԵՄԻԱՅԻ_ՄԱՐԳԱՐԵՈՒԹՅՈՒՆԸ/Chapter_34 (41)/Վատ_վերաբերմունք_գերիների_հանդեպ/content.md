
Պատգամ Սեդեկիային
(^1) Երբ բաբելացիների Նաբուքոդոնոսոր արքան իր բոլոր զորքերով, իր իշխանությանը ենթակա բոլոր երկրներով ու
բոլոր ժողովուրդներով պատերազմի ելավ Երուսաղեմի եւ Հուդայի բոլոր քաղաքների դեմ, Տերը խոսքն ուղղեց
Երեմիային՝ ասելով.
(^2) «Այսպես է ասում Տերը՝ Իսրայելի Աստվածը. գնա՛ Հուդայի Սեդեկիա արքայի մոտ եւ ասա՛ նրան. այսպես է ասում
Տերը. “Այդ քաղաքն անպայման պիտի մատնվի բաբելացիների արքայի ձեռքը, որը պիտի գրավի ու հրով այրի այն։ 3 Դու
էլ նրա ձեռքից չպիտի փրկվես, անպայման պիտի բռնվես ու մատնվես նրա ձեռքը։ Քո աչքերը պիտի տեսնեն նրա
աչքերը, դեմառդեմ պիտի խոսես նրա հետ եւ գնաս Բաբելոն”։ 4 Բայց լսի՛ր Տիրոջ պատգամները, ո՛վ Հուդայի Սեդեկիա
արքա. այսպես է ասում Տերը քո մասին. “Սրով չպիտի մեռնես,^5 այլ խաղաղության մեջ պիտի մեռնես, եւ ինչպես որ
ողբացին քո հայրերին՝ առաջին թագավորներին, որոնք նախորդեցին քեզ, այնպես էլ պիտի ողբան քեզ. “Վա՜յ, վա՜յ,
տեր”։ Պիտի լացուկոծ անեն քեզ համար, քանզի շատ խիստ խոսեցի”»,- ասում է Տերը։
(^6) Երեմիա մարգարեն այս բոլոր բաները Երուսաղեմում հայտնեց Հուդայի Սեդեկիա արքային։ 7 Իսկ բաբելացիների
թագավորի զորքը կռվում էր Երուսաղեմի եւ Հուդայի մնացած բոլոր քաղաքների դեմ՝ Լաքիսի եւ Ազեկայի դեմ,
որովհետեւ Հուդայի քաղաքների մեջ միայն սրանք էին մնացել որպես ամուր քաղաքներ։
(^8) Տերն իր խոսքն ուղղեց Երեմիային այն բանից հետո, երբ Սեդեկիա արքան ազատության կոչ արեց, ուխտ կնքեց
Երուսաղեմում եղած ամբողջ ժողովրդի հետ,^9 որպեսզի յուրաքանչյուր ոք իր ծառային, եւ ամեն մեկն իր աղախնին, լինի
եբրայեցի տղամարդ կամ եբրայեցի կին, ազատություն տա եւ արձակի, որպեսզի Հուդայի ազգատոհմից ոչ մի մարդ իր
եղբորը ծառա չդառնա։ 10 Եվ բոլոր մեծամեծներն ու ամբողջ ժողովուրդը, որոնք ուխտ էին դրել ազատ արձակելու՝
յուրաքանչյուրն իր ծառային, եւ ամեն մեկն իր աղախնին, լինի եբրայեցի տղամարդ կամ եբրայեցի կին, ազատ
արձակեցին, որպեսզի նրանք այլեւս իրենց չծառայեն։ Լսեցին ու արձակեցին,^11 իսկ հետո հետ կանգնեցին եւ նորից
բերեցին իրենց ծառաներին ու աղախիններին, որոնց ազատ էին արձակել, եւ նրանց ծառաներ ու աղախիններ դարձրին։
(^12) Տերը, խոսքն ուղղելով Երեմիային, ասաց.
(^13) «Այսպես է ասում Տերը՝ Իսրայելի Աստվածը. ես ուխտ կնքեցի ձեր հայրերի հետ այն օրը, երբ նրանց փրկեցի
եգիպտացիների երկրից՝ ստրկության տնից եւ ասացի.^14 “Երբ վեց տարին լրանա, քո եբրայեցի եղբորը, որ քեզ
կվաճառվի եւ վեց տարի քեզ համար կաշխատի, քեզնից ազա՛տ արձակիր”, բայց ձեր հայրերը չլսեցին ինձ,
չխոնարհեցրին իրենց ականջները։ 15 Այսօր նրանք հետ են դարձել, որպեսզի իմ աչքի առաջ անեն այն, ինչ հաճելի է ինձ,
որ յուրաքանչյուրն ազատ հայտարարի իր ընկերոջը, իմ աչքի առաջ կատարեն ուխտն այն տան մեջ, որի վրա դրված է
իմ անունը։ 16 Բայց դուք շրջվեցիք ու պղծեցիք իմ անունը, յուրաքանչյուրը վերադարձրեց իր ծառային, ամեն մեկը՝ իր
աղախնին, որոնց ձեր հոգու համար ազատ էիք արձակել, եւ վերադարձրիք, որպեսզի ծառա ու աղախին լինեն ձեզ
համար»։
(^17) Դրա համար էլ Տերն այսպես է ասում. «Դուք չլսեցիք ինձ, յուրաքանչյուրն իր եղբորը, եւ ամեն մեկն իր մերձավորին
ազատ չհայտարարեց. ահա ես էլ ձեզ համար ազատություն պիտի հռչակեմ սրի, սովի ու մահվան միջոցով,- ասում է
Տերը.- 18 ձեզ պիտի ցրեմ աշխարհի բոլոր թագավորությունների մեջ։ Այն մարդկանց, որոնք խախտեցին իմ ուխտը եւ իմ
առաջ կատարած իրենց ուխտի պատգամներին հավատարիմ չմնացին, հորթը երկու մասի բաժանեցին եւ անցան նրա
երկու մասերի միջով, Հուդայի երկրի իշխաններին 19 եւ Երուսաղեմի իշխաններին, ներքինիներին ու քահանաներին, նաեւ
երկրի ամբողջ ժողովրդին, որոնք անցան հորթի երկու մասերի միջով,- 20 այդ մարդկանց ես տալու եմ իրենց թշնամիների
ձեռքը, նրանց հոգիները պահանջողների ձեռքը, նրանց դիակներն իբրեւ կերակուր պիտի նետեմ երկնքի թռչուններին
ու երկրի գազաններին։ 21 Իսկ Հուդայի երկրի Սեդեկիա արքային ու նրա իշխաններին պիտի մատնեմ իրենց
թշնամիների ձեռքը, նրանց հոգիները պահանջողների ձեռքը, բաբելացիների արքայի զորքի ձեռքը, որ եկել հասել են
նրանց վրա։ 22 Ահավասիկ ես հրաման եմ տալու,- ասում է Տերը,- եւ նրանց նորից արձակելու եմ այդ քաղաքի վրա. նրանք
պիտի պատերազմեն դրա դեմ, գրավեն ու հրով այրեն այն։ Հուդայի քաղաքներն իրենց բնակիչներից թափուր եմ
դարձնելու»։
