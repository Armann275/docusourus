
Իսրայելի անհավատարմությունների պատմությունը
Իսրայելի տան ավագներին
(^1) Յոթերորդ տարում՝ հինգերորդ ամսին, ամսվա տասներորդ օրը, Իսրայելի տան ծերերից մարդիկ եկան՝ Տիրոջից
հարցում անելու, ու նստեցին իմ առաջ։ 2 Եվ Տիրոջ խոսքն ինձ ուղղվեց ու ասաց.^3 «Մարդո՛ւ որդի, խոսի՛ր Իսրայելի
տան ծերերի հետ ու նրանց ասա՛. “Ամենակալ Տերն այսպես է ասում. ինձ մոտ հարցում անելո՞ւ եք գալիս. կենդանի եմ
ես, որ ձեզ պատասխան չեմ տալու”,- ասում է Ամենակալ Տերը։ 4 Նրանցից վրե՞ժ լուծեմ, մարդո՛ւ որդի. իրենց հայրերի
մեղքերի վկայությունը դի՛ր իրենց առաջ։ 5 Եվ նրանց ասա՛. “Տերը՝ Աստված, այսպես է ասում. այն օրվանից, երբ
Իսրայելի տունն ընտրեցի, երբ ինձ հայտնեցի Հակոբի տան զավակին, երբ եգիպտացիների երկրում ինձ նրանց
հայտնեցի, նրանց ձեռք մեկնեցի ու ասացի. “Ես եմ ձեր Տերը՝ Աստված”,- 6 այն օրը նրանց ձեռք մեկնեցի՝
եգիպտացիների երկրից դուրս բերելու դեպի այն երկիրը, որ նրանց համար էի պատրաստել, երկիր, որ կաթ ու մեղր է
բխեցնում, որ ավելի քաղցր է, քան ուրիշ որեւէ երկրինը։ 7 Եվ նրանց ասացի. “Յուրաքանչյուր ոք իր կուռքերն իր աչքերից
թող դե՛ն նետի. եգիպտացիների ընթացքով մի՛ պղծվեք։ Ես եմ ձեր Տերը՝ Աստված”։ 8 Սակայն նրանք իմ դեմ
ապստամբեցին եւ չուզեցին ինձ անսալ։ Յուրաքանչյուր ոք իր կուռքերն իր աչքերից դեն չնետեց. եգիպտացիների
ընթացքը չթողեցին։ Ես էլ ասացի, որ իմ զայրույթն եմ թափելու նրանց վրա, իմ բարկությունն եմ ի կատար ածելու
նրանց վրա եգիպտացիների մեջ։ 9 Բայց դա արեցի, որպեսզի իմ անունը երբեք չպղծվի այն ազգերի առաջ, որոնց մեջ
էին գտնվում նրանք։ Այնտեղ նրանց հայտնվեցի՝ եգիպտացիների երկրից նրանց դուրս բերելու համար։ 10 Նրանց
եգիպտացիների երկրից դուրս բերեցի, անապատ առաջնորդեցի,^11 նրանց իմ պատվիրանները տվեցի, նրանց իմ
օրենքները ցույց տվեցի, որ մարդ կգործադրի ու դրանցով կապրի։ 12 Իմ շաբաթն էլ նրանց տվեցի, որպեսզի իմ ու նրանց
միջեւ նշան լինի, եւ որպեսզի նրանք իմանան, որ ես եմ Տերը, որ նրանց սրբագործում եմ։ 13 Եվ այն անապատում Իսրայելի
տանն ասացի. “Իմ հրամաններո՛վ շարժվեք”, բայց չշարժվեցին։ “Իմ օրենքները պահե՛ք՝ գործադրելով դրանք, որոնք
եթե մարդ գործադրի, դրանցով էլ կապրի”։ Սակայն Իսրայելի տունն ինձ դառնացրեց անապատում։ Իմ հրամաններով
չշարժվեցին, իմ օրենքները մերժեցին, որոնք եթե մարդ գործադրի, դրանցով էլ կապրի։ Իմ շաբաթները սաստիկ
պղծեցին։ Եվ ասացի, որ անապատում նրանց վրա իմ զայրույթն եմ թափելու՝ նրանց ոչնչացնելու համար։ 14 Եվ դա
արեցի, որպեսզի իմ անունը երբեք չպղծվի այն ազգերի առաջ, որոնց միջից եւ որոնց առջեւ նրանց դուրս բերեցի։ 15 Եվ
ես անապատում նրանց վրա ձեռքս բարձրացրի՝ նրանցից ոչ մեկին չտանելու համար այն երկիրը, որ նրանց էի
հատկացրել, երկիր, որ կաթ ու մեղր է բխեցնում, որ ավելի քաղցր է, քան ուրիշ որեւէ երկրինը,^16 այն բանի համար, որ իմ
օրենքները մերժեցին, իմ հրամաններով չշարժվեցին, իմ շաբաթները պղծեցին եւ իրենց սրտի խորհուրդներին
հետեւեցին։ 17 Սակայն աչքս նրանց խնայեց, այնպես որ նրանց չջնջեցի եւ անապատում նրանց վերջը չտվեցի։ 18 Ու
անապատում նրանց ասացի. “Ձեր հայրերի կարգ ու կանոնով մի՛ առաջնորդվեք, նրանց օրենքները մի՛ պահեք, նրանց
ընթացքին մի՛ խառնակվեք ու մի՛ պղծվեք։ 19 Ես եմ ձեր Տերը՝ Աստված, իմ հրամաններո՛վ շարժվեք, իմ օրենքնե՛րը


պահեք ու դրանք գործադրե՛ք,^20 իմ շաբաթները սո՛ւրբ պահեք, եւ դա իմ ու ձեր միջեւ թող նշան լինի, որպեսզի իմանաք,
որ ես եմ ձեր Տերը՝ Աստված”։ 21 Նրանց որդիներն էլ ինձ դառնացրին, իմ հրամաններով չշարժվեցին, չջանացին պահելու
իմ օրենքները՝ դրանք գործադրելու համար, որոնք եթե մարդ գործադրի, դրանցով էլ կապրի։ Եվ պղծում էին իմ
շաբաթները։ Ես էլ ասացի, որ անապատում իմ զայրույթը թափելու եմ նրանց վրա՝ իմ բարկությունն ի կատար ածելու
համար։ Եվ ձեռքս նրանց վրայից հետ քաշեցի։ 22 Դա արեցի, որպեսզի իմ անունը երբեք չպղծվի այն ազգերի առաջ,
որոնց միջից նրանց դուրս բերեցի նրանց առջեւ։ 23 Եվ ես այդ անապատում ձեռքս նրանց վրա բարձրացրի՝ ազգերի մեջ
նրանց ցրիվ տալու եւ երկրներով մեկ ցիրուցան անելու համար,^24 այն բանի համար, որ իմ օրենքները չգործադրեցին, իմ
հրամանները մերժեցին, իմ շաբաթները պղծեցին, եւ աչքներն էլ իրենց հայրերի խորհուրդների վրա էին պահում։

(^25) Ուստի նրանց տվեցի ոչ բարի հրամաններ եւ օրենքներ, որոնցով չէին կարող ապրել։ 26 Ապականելու եմ նրանց իրենց
զոհաբերությունների ժամանակ, երբ անցնեմ բոլոր նրանց միջով, որ արգանդ են բացում, որպեսզի ոչնչացնեմ նրանց։
Եվ կիմանան, որ ես եմ Տերը»։
(^27) «Ուստի խոսի՛ր Իսրայելի տան հետ, մարդո՛ւ որդի, ու նրանց ասա՛. “Ամենակալ Տերն այսպես է ասում. ձեր
հայրերն ինձ այսչափ բարկացրին իմ հանդեպ գործած մեղքերով.^28 նրանց տարա այն երկիրը, որ երդվել էի նրանց տալ,
սակայն նրանք այնտեղ տեսան բոլոր բարձր բլուրները, սաղարթախիտ ծառերը, իրենց աստվածներին զոհեր
մատուցեցին, իրենց զոհաբերությունների կարգը հաստատեցին, իրենց անուշահոտ խունկը ծխեցին, իրենց նվերներն
ընծայաբերեցին։ 29 Եվ նրանց ասացի. “Ի՞նչ է այդ բարձրադիր վայրը, ուր դուք մտնում եք”։ Եվ այն կոչվեց Բամա։
Այդպես էլ կոչվում է մինչեւ այսօր։
(^30) Ուստի Իսրայելի տանն ասա՛. “Տերը՝ Աստված, այսպես է ասում. ձեր հայրերի անօրենությամբ պղծվում եք, նրանց
կուռքերի հետ պոռնկանում,^31 ձեր նվերների երախայրիքը մատուցում, ձեր որդիներին ընծայաբերում եք, ձեր
որդիներին առանձնացնում եք՝ կրակի միջով անցկացնելու համար։ Մինչեւ օրս պղծվում եք ձեր բոլոր մտածումների
մեջ։ Եվ ես ձեզ պատասխա՞ն եմ տալու, ո՛վ տունդ Իսրայելի։ Կենդանի եմ ես,- ասում է Ամենակալ Տերը,- ես ձեզ
պատասխան չեմ տալու, ոչ էլ ձեր մտքով թող անցնի։ 32 Չի լինելու այնպես, ինչպես դուք եք ասում, թե՝ “Մենք կլինենք
հեթանոսների կամ երկրի այն ազգերի նման, ովքեր ծառեր ու քարեր են պաշտում”։
(^33) “Ուստի կենդանի եմ ես,- ասում է Ամենակալ Տերը,- հզոր ձեռքով, բարձրացած բազկով ու հորդացող ցասումով
եմ թագավորելու ձեզ վրա։ 34 Ձեզ հանելու եմ ազգերի միջից, դուրս եմ բերելու այն երկրներից, որտեղ դուք ցրիվ եք եկել,
հզոր ձեռքով, բարձրացած բազկով ու հորդացող ցասումով։ 35 Ձեզ ազգերի անապատն եմ բերելու, ձեզ հետ երես առ
երես դատի եմ նստելու,^36 ինչպես որ այն անապատում դատի նստեցի ձեր հայրերի հետ, երբ նրանց եգիպտացիների
երկրից դուրս հանեցի։ Այդպես եմ դատելու ձեզ,- ասում է Տերը՝ Ամենակալ Աստված։ 37 Ձեզ անց եմ կացնելու իմ մականի
տակով, մտցնելու եմ իմ հետ ուխտ կապածների թվի մեջ 38 ու ձեր միջից զատորոշելու եմ ամբարիշտներին եւ
ապստամբներին, որպեսզի նրանց հանեմ իրենց բնակված վայրերից, ու նրանք չմտնեն Իսրայելի երկիրը։ Եվ կիմանաք,
որ ես եմ Տերը՝ Աստված։ 39 Իսկ դուք, ո՛վ տունդ Իսրայելի, Տերը՝ Աստված, այսպես է ասում. նախ յուրաքանչյուրդ
հրաժարվե՛ք ձեր ընթացքից, ապա եւ լսե՛ք ինձ, իմ սուրբ անունը մի՛ պղծեք ձեր նվերներով ու ձեր ընթացքով,^40 որովհետեւ
իմ սուրբ լեռան վրա, Իսրայելի բարձր լեռան վրա,- ասում է Տերը՝ Աստված,- Իսրայելի բովանդակ տունը մշտապես ինձ
է ծառայելու, այնտեղ եմ ձեզ ընդունելու, այնտեղ եմ ձեր ընծաներին բարեհաճությամբ նայելու, ձեր բոլոր
երախայրիքները ձեր սուրբ ընծաներով հանդերձ 41 ընդունելու եմ որպես անուշահոտություն՝ ձեզ դուրս բերելու
ժողովուրդների միջից եւ ձեզ ընդունելու համար այն երկրներից, որտեղ ցրիվ էիք եկել։ Ու ձեր մեջ՝ ժողովուրդների
դիմաց, սրբաբանվելու եմ։ 42 Եվ կիմանաք, որ ես եմ Տերը, երբ ձեզ Իսրայելի երկիրը տանեմ, երկիր, որ երդվել եմ ձեր
հայրերին տալ։ 43 Եվ այնտեղ հիշելու եք ձեր բռնած ճանապարհն ու ընթացքը, որոնցով պղծվեցիք։ Ձեր երեսներն եք
ծեծելու ձեր գործած բոլոր անիրավությունների համար։ 44 Եվ կիմանաք, որ ես եմ Տերը. այդպես եմ անում, որպեսզի իմ
անունը չպղծվի ըստ ձեր չար ճանապարհների ու ձեր ապականված ընթացքի”»,- ասում է Ամենակալ Տերը։
(^45) Տիրոջ խոսքն ինձ ուղղվեց ու ասաց. (^46) «Մարդո՛ւ որդի, դեմքդ ուղղի՛ր դեպի Թեման, նայի՛ր Դագովնի կողմը եւ
մարգարեացի՛ր Նագեբ իշխանի անտառի վերաբերյալ։ 47 Եվ Նագեբի անտառին կասե՛ս. “Լսի՛ր Տիրոջ պատգամները,
Տերը՝ Ամենակալ Աստված, այսպես է ասում. ահա ես քեզ վրա կրակ եմ թափելու, որ ճարակելու է քեզանում ամեն դալար
ծառ եւ ամեն չոր ծառ. բորբոքված բոցը չի հանգչելու, եւ նրա մեջ այրվելու է ամեն ինչ՝ արեւելքից մինչեւ հյուսիս։ 48 Եվ
ամեն արարած կիմանա, որ ես՝ Տերս եմ վառել այն, ու դա չի հանգչելու”»։ 49 Ու ասում եմ. «Քա՛վ լիցի, Տե՛ր, Տե՛ր,- ասում
են նրանք ինձ,- չէ՞ որ դա առակ է, որ ասվում է»։
