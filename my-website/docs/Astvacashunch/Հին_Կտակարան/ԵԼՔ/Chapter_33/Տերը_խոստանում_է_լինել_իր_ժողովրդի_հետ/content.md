
Մեկնումի հրաման
(^1) Տերն ասաց Մովսեսին. «Ելե՛ք այստեղից դու եւ քո ժողովուրդը, որին հանեցիր եգիպտացիների երկրից, դեպի այն
երկիրը, որ երդվել եմ Աբրահամին, Իսահակին ու Հակոբին՝ ասելով. “Ձեր զավակներին եմ տալու այն”։ 2 Ես քո առջեւից
կուղարկեմ իմ հրեշտակին, որը կքշի քանանացիներին, ամորհացիներին, քետացիներին, փերեզացիներին,
գերգեսացիներին, խեւացիներին ու հեբուսացիներին 3 եւ քեզ կտանի այն երկիրը, որ կաթ ու մեղր է բխեցնում։ Բայց ես
չեմ գա ձեզ հետ, որովհետեւ խստապարանոց ժողովուրդ եք, որ չլինի թե ճանապարհին ձեզ կոտորեմ»։ 4 Ժողովուրդը,


լսելով այդ խիստ խոսքերը, մեծ սուգ արեց, եւ ոչ ոք իր վրա զարդ չկրեց։ 5 Տերն ասաց Մովսեսին. «Ասա՛ Իսրայելի
որդիներին. “Դուք խստապարանոց ժողովուրդ եք։ Զգո՛ւյշ եղեք, որ այլ պատուհաս չբերեմ ձեր գլխին եւ կոտորեմ ձեզ։
Արդ, հանե՛ք ձեր շքեղ պատմուճանները, ձեր զարդերը, եւ ցույց կտամ ձեզ, թե ի՛նչ եմ անելու ձեզ”»։ 6 Եվ Իսրայելի
որդիները Քորեբ լեռան մոտ հանեցին իրենց զարդերն ու իրենց պատմուճանները։

Տիրոջ ներկայության խորանը
(^7) Եվ Մովսեսը, վերցնելով իր վրանը, խփեց բանակատեղիից դուրս՝ մեկուսի մի տեղում։ Եվ այն կոչվեց Վկայության
խորան։ Ով ինչ հայցում էր Տիրոջից, գալիս էր բանակատեղիից դուրս գտնվող Վկայության խորանը։ 8 Երբ Մովսեսը
դեպի խորանն էր գնում, ողջ ժողովուրդը, ամեն մեկն իր վրանի դռան մոտ կանգնած, ուշադիր հետեւում էր նրան, մինչեւ
որ նա մտնում էր խորանը։ 9 Երբ Մովսեսը մտնում էր խորանը, ամպի մի սյուն էր իջնում ու կանգնում խորանի դռանը,
եւ Տերը խոսում էր Մովսեսի հետ։ 10 Ողջ ժողովուրդը, տեսնելով խորանի դռանը կանգնած ամպի սյունը, ոտքի էր
կանգնում, եւ յուրաքանչյուրը երկրպագում էր իր վրանի դռան մոտից։ 11 Տերը Մովսեսի հետ խոսում էր դեմ հանդիման,
ինչպես մեկը կխոսեր իր բարեկամի հետ, եւ ապա Մովսեսը վերադառնում էր բանակատեղի։ Բայց նրա սպասավոր
Հեսուն՝ Նավեի որդին, խորանից չէր հեռանում։
(^12) Մովսեսն ասաց Տիրոջը. «Ահա ինձ ասում ես. “Տա՛ր այս ժողովրդին”, բայց դու չես հայտնել, թե ո՛ւմ ես ուղարկելու
ինձ հետ։ Դու ինձ ասացիր՝ “Քեզ բոլորից բարձր եմ դասում, եւ վայելում ես իմ շնորհը”։ 13 Արդ, եթե շնորհ եմ գտել քո
առաջ, ինձ ցո՛ւյց տուր քո անձը, որպեսզի իմանամ, թե ինչո՛վ եմ արժանացել քո շնորհին, եւ իմանամ, որ քո այս
ժողովուրդը մեծ ազգ է լինելու»։ 14 Եվ Տերն ասաց. «Ես ինքս պիտի գնամ քո առջեւից եւ քեզ տեղավորեմ»։ 15 Եվ ասաց
նրան. «Եթե դու ինքդ մեզ հետ չգաս, ուրեմն մեզ այստեղից մի՛ հանիր։ 16 Եվ ինչի՞ց պիտի իմացվի, որ ես ու քո
ժողովուրդն իրոք շնորհ ենք գտել քո առաջ։ Եթե դու մեզ հետ գաս, ես ու քո ժողովուրդը կփառավորվենք շատ ավելի,
քան երկրի վրա եղած բոլոր ազգերը»։
(^17) Եվ Տերն ասաց Մովսեսին. «Քո այդ ասածն էլ կկատարեմ, որովհետեւ շնորհ գտար իմ առաջ, եւ քեզ ավելի եմ
գնահատում, քան մյուսներին»։ 18 Մովսեսն ասաց. «Ցո՛ւյց տուր ինձ քո փառքը»։ 19 Եվ ասաց. «Ես քո առաջ ցույց կտամ
իմ փառքը եւ քեզ կհայտնեմ իմ անունը՝ Տեր. կողորմեմ նրան, ում ողորմելու եմ, եւ կգթամ նրան, ում գթալու եմ»։ 20 Եվ
ասաց. «Դու չես կարող տեսնել իմ երեսը, որովհետեւ մարդ չի կարող տեսնել իմ երեսն ու կենդանի մնալ»։ 21 Եվ Տերը
շարունակեց. «Ահա իմ առաջ մի տեղ կա. կանգնի՛ր այս ժայռի վրա։ 22 Երբ ես անցնեմ իմ փառքով, քեզ կդնեմ ժայռի
ծերպի մեջ եւ իմ ձեռքով կծածկեմ քեզ, մինչեւ որ անցնեմ։ 23 Իմ ձեռքը քո վրայից կվերցնեմ, եւ ապա դու ինձ կտեսնես
թիկունքից։ Բայց իմ դեմքը չես տեսնի»։
