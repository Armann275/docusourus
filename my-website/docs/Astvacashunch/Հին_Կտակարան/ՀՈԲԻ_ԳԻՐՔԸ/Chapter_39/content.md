
(^1) _Գիտե՞ս քարայծների ծննդաբերության ժամանակը
կամ լավ հետեւե՞լ ես եղնիկների երկունքին։_
(^2) _Կարո՞ղ ես լրիվ թվել նրանց ծնելու ամիսները,
կարո՞ղ ես մեղմացնել երկունքը նրանց։_
(^3) _Առանց երկյուղի կարո՞ղ ես կերակրել նրանց ձագերին,
նրանց զերծ պահել երկունքի ցավերից։_
(^4) _Կփախչե՞ն նրանց ձագերը,
ծնելով կբազմանա՞ն,
դուրս կգան ու այլեւս չեն վերադառնա։_
(^5) _Ո՞վ է վայրի էշին բաց թողել ազատ,
ո՞վ է արձակել կապանքները նրա։_
(^6) _Նրան իբրեւ կայան սահմանել եմ առապարները,
իբրեւ բնակավայր՝ աղուտները։_
(^7) _Ծաղրում է նա քաղաքների խաժամուժին
ու չի լսում մեղադրանքները հարկահանների։_
(^8) _Դիտում է իր լեռնոտ արոտավայրերը
ու շրջում է՝ ամեն դալարիք փնտրելու։_
(^9) _Միեղջերուն հոժար կլինի՞ ծառայելու քեզ
կամ հանգստանալու քո մսուրի մեջ։_
(^10) _Չվանով նրան լուծ կկապե՞ս,
կամ նա ակոս կքաշի՞ քո դաշտում։_
(^11) _Հույսդ կդնե՞ս նրա վրա,
քանի որ նրա զորությունը մեծ է,
նրան կթողնե՞ս գործերդ քո բոլոր։_
(^12) _Կհավատա՞ս, որ սերմանվելիքներդ փոխհատուցելու է
ու հավաքելու քո կալում։_
(^13) _Թռչող սիրամարգերի թեւե՜րը.
մի՞թե արագիլն ու ջայլամը չեն բեղմնավորվի._
(^14) _որովհետեւ ջայլամն իր ձուն ածում է երկրի վրա,
հողով տաքացնում_
(^15) _ու մոռանում, թե ո՛ւր է ցրել,
եւ անապատի գազանները կոխոտում են այն։_


(^16) _Նա հեռանում է իր ձագերից,
կարծես իրենը չլինեն դրանք.
իր վաստակի կորստյան վախը չունի նա,_
(^17) _որովհետեւ Աստված նրանից վերցրել է իմաստությունը
եւ խելքի բաժին չի տվել նրան։_
(^18) _Բայց երբ դեպի վեր ու բարձունքներ բարձրանա,
կծիծաղի երիվարի ու նրա հեծյալի վրա։_
(^19) _Մի՞թե դու ես ձիուն օժտել զորությամբ,
պարանոցին զրահ հագցրել,_
(^20) _վրան սպառազինություն գցել,
նրա լանջը փառավորել խիզախությամբ։_
(^21) _Որոտում է դաշտում ու դոփում,
զորությամբ դուրս է գալիս դաշտ։_
(^22) _Երբ նետերի է հանդիպում, արհամարհում է,
թրի առաջ էլ չի նահանջում։_
(^23) _Նրա վերեւում շողշողում են աղեղն ու սուրը,
շարժվում վահանն ու նիզակը։_
(^24) _Իսկ ինքը բարկությամբ ապականում է երկիրը։
Չի հավատում, մինչեւ փողը չհնչի։_
(^25) _Իսկ երբ հնչում է փողը, «վաշ-վա՜շ» է կանչում։
Հեռվից է առնում պատերազմի հոտը՝
սուրալով ու փնչացնելով։_
(^26) _Քո խելքի՞ց է բազեն թեւերը տարածելով կանգնած մնում օդում՝
անշարժ դիտելով հարավի կողմը,_
(^27) _կամ քո՞ հրամանով է արծիվը բարձրանում,
իսկ անգղը նստում հանգստանում է իր բույնի վրա,_
(^28) _քարանձավներում ու ծածուկ տեղերում։_
(^29) _Այնտեղ է մնում ու կեր է փնտրում։
Նրա աչքերը դիտում են հեռվից,_
(^30) _իսկ նրա ձագերն արյան մեջ են թաթախված։
Ուր որ դիակ գտնեն, իսկույն այնտեղ են հայտնվում»։_
