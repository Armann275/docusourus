
Ընդդեմ կռապաշտության
(^1) Իսրայելի ծերերից ոմանք ինձ մոտ եկան եւ իմ առջեւ նստեցին։ 2 Եվ Տիրոջ խոսքն ինձ ուղղվեց ու ասաց. (^3) «Մարդո՛ւ
որդի, այդ մարդիկ իրենց կռապաշտական խորհուրդներն իրենց սրտի մեջ են դրել, իրենց անիրավությունների
պատճառած տանջանքներն էլ՝ իրենց առջեւ։ Չլինի՞ թե ես եմ նրանց պատասխան տալու։ 4 Ուստի խոսի՛ր նրանց հետ ու
ասա՛. “Ամենակալ Տերն այսպես է ասում. Իսրայելի տնից ամեն ոք, ով իր կռապաշտական խորհուրդներն իր սրտի մեջ
դնի, իր անիրավությունների պատճառած տանջանքներն էլ՝ իր աչքի առաջ եւ գա մարգարեի մոտ՝ նրա միջոցով ինձնից
պատգամ հարցնելու, ես՝ Տերս, նրան պատասխան եմ տալու ըստ այն բանի, թե ի՛նչ ունի իր մտքում,^5 որպեսզի Իսրայելի
տունը չխոտորեցնեն ըստ իրենց սրտերի, որ իրենց ընթացքով օտարացած են ինձնից”։ 6 Ուստի ասա՛ Իսրայելի տանը.
“Այսպես է ասում Տերը, Ամենակալն Աստված. դարձի եկե՛ք, հեռացե՛ք ձեր ընթացքից, ձեր բոլոր ամբարշտություններից,
ձեր երեսը դեպի ի՛նձ դարձրեք։ 7 Քանի որ եթե Իսրայելի այդ տնից կամ եկվորներից ու պանդուխտներից ամեն ոք, ով
ինձնից օտարանա եւ կռապաշտական խորհուրդները սրտի մեջ դնի, իր անիրավությունների պատճառած
տանջանքներն իր առջեւ դնի ու գա մարգարեի մոտ՝ նրա միջոցով ինձնից պատգամ հարցնելու, ես՝ Տերս, նրան
պատասխան եմ տալու ըստ այն բանի, թե ի՛նչ ունի իր մտքում։ 8 Երեսս այդ մարդու դեմ եմ դարձնելու, նրան որպես
կործանման օրինակ եմ դնելու եւ իմ ժողովրդի միջից վերացնելու եմ, ու կիմանաք, որ ես եմ Տերը։ 9 Եվ եթե մի մարգարե
խաբի եւ ինչ-որ բան խոսի, թե իբր ես՝ Տերս եմ այդ մարգարեին մոլորեցրել, իմ ձեռքը նրա դեմ եմ երկարելու եւ նրան
Իսրայելի իմ ժողովրդի միջից ոչնչացնելու եմ։ 10 Եվ նրանք իրենց անիրավության պատիժն են ստանալու, ինչպես
հարցնողը, այնպես էլ մարգարեն,^11 որպեսզի Իսրայելի տունն ինձնից այլեւս չմոլորվի, եւ իրենց բոլոր հանցանքներով
այլեւս չպղծվեն. ինձ համար ժողովուրդ լինեն, ես էլ նրանց համար՝ Աստված”»,- ասում է Ամենակալ Տերը։


Ոչ մի բան արգելք չի լինելու Աստծու դատաստանին
(^12) Եվ Տիրոջ խոսքն ինձ ուղղվեց ու ասաց. (^13) «Մարդո՛ւ որդի, եթե մի երկիր իմ դեմ ինչ-որ հանցանք գործի, իմ ձեռքը
նրա դեմ եմ երկարելու, նրա հացի պաշարն եմ կտրելու, նրա վրա սով եմ բերելու եւ նրա միջից վերացնելու եմ մարդ ու
անասուն։ 14 Իսկ եթե այնտեղ լինեն այն երեք մարդիկ՝ Նոյը, Հոբն ու Դանիելը, նրանք են միայն փրկվելու իրենց
արդարության շնորհիվ»,- ասում է Ամենակալ Տերը։ 15 «Եվ եթե չար գազաններ ուղարկեմ այդ երկրի վրա ու նրան
պատժեմ, եւ այն աստիճան ավերում լինի, որ գազանների պատճառով այնտեղից անցնել չլինի,^16 այդ մարդիկ էլ այնտեղ
լինեն, կենդանի եմ ես,- ասում է Ամենակալ Տերը,- եթե տղաներ ու աղջիկներ էլ ունենան, ոչ մեկն էլ չի փրկվելու, այլ
միայն նրանք երեքը, իսկ երկիրը հիմնահատակ ավերվելու է։ 17 Եվ եթե այն երկրի վրա սուր բերեմ ու սրին ասեմ՝
անցնելու ես երկրի միջով, նրան միջից մարդ ու անասուն վերացնեմ,^18 այդ երեք մարդիկ էլ այնտեղ լինեն, կենդանի եմ
ես,- ասում է Ամենակալ Տերը,- նրանք իրենց տղաներին ու աղջիկներին չեն փրկելու, այլ իրենք երեքն են միայն
փրկվելու։ 19 Եվ եթե այդ երկրի վրա ժանտախտ բերեմ, արյան միջոցով զայրույթս նրա վրա թափեմ՝ նրա միջից մարդ ու
անասուն վերացնելու համար,^20 Նոյը, Հոբն ու Դանիելն էլ այնտեղ լինեն, կենդանի եմ ես,- ասում է Ամենակալ Տերը,- որ
նրանց տղաներն ու աղջիկները չեն մնալու, այլ նրանք երեքն են միայն իրենց հոգիները փրկելու իրենց արդարության
շնորհիվ»։ 21 Ամենակալ Տերն այսպես է ասում. «Եթե նույնիսկ Երուսաղեմի վրա չորս ահավոր պատուհասներս
արձակեմ՝ սուրն ու սովը, չար գազաններն ու ժանտախտը՝ նրա միջից մարդ ու անասուն վերացնելու համար,^22 նրանում
ողջ մնացած ստորները դուրս են բերելու իրենց տղաներին ու աղջիկներին։ Ահա նրանք դուրս են գալու ձեզ մոտ նրանց
հետ, եւ դուք տեսնելու եք նրանց ճանապարհներն ու խորհուրդները եւ զղջալու եք այն չարիքի համար, որ բերել եմ
Երուսաղեմի վրա, բոլոր այն չարիքների համար, որ բերել եմ նրա վրա։ 23 Ու նրանք մխիթարություն են պատճառելու
ձեզ, որովհետեւ տեսնելու եք նրանց ճանապարհներն ու խորհուրդները եւ հասկանալու եք, որ զուր տեղը չեմ արել այն
ամենը, ինչ արել եմ նրանց հետ»,- ասում է Ամենակալ Տերը։
