
(^1) Տիրոջ խոսքը, որ եղավ մորստացի Միքիային Հուդայի թագավորներ Հովաթամի, Աքազի եւ Եզեկիայի օրերին, որը
տեսավ Սամարիայի եւ Երուսաղեմի համար։
(^2) _Լսե՛ք, բոլո՛ր ժողովուրդներ,
եւ թող ականջ դնեն երկիրը եւ իր բոլոր բնակիչները։
Ձեր մեջ Տերը՝ Աստված, կլինի որպես վկայություն,
Տերը՝ իր սուրբ տնից։_
(^3) _Քանի որ ահա կշարժվի իր տեղից,
կիջնի եւ կհասնի երկրի բարձունքների վրա։_
(^4) _Լեռները կշարժվեն նրա ներքո,_


_ձորերը կհալվեն, ինչպես մոմը՝ կրակի առաջ,
եւ ինչպես զառիվայր հոսող ջուրը։_

(^5) _Այդ ամենը Հակոբի ամբարշտությունների
եւ Իսրայելի տան մեղքերի պատճառով է։
Իսկ արդ, ո՞վ է Հակոբի ամբարշտությունը, եթե ոչ Սամարիան,
եւ ո՞վ է Հուդայի տան մեղքը, եթե ոչ Երուսաղեմը։_
(^6) _Սամարիան կդարձնեմ որպես հյուղակ ագարակի մրգապահների համար
եւ որպես տնկի այգու համար,
խորխորատի մեջ կկործանեմ նրա քարերը
եւ նրա հիմքերը կմերկացնեմ։_
(^7) _Նրա բոլոր քանդակները ջարդուփշուր կանեն
եւ նրա բոլոր արձանները կրակով կայրեն.
նրա բոլոր կուռքերը կկործանեմ,
քանի որ պոռնկության վարձից կուտակեց
եւ պոռնկության վարձից հավաքեց։_
(^8) _Դրա համար կկոծի եւ կողբա,
մերկ ու բոբիկ կքայլի,
կոծ կանի վիշապների նման
եւ կսգա հուշկապարիկների դուստրերի պես,_
(^9) _որովհետեւ սաստկացան նրա հարվածները,
քանի որ հասան մինչեւ Հուդա
եւ մոտեցան մինչեւ իմ ժողովրդի դռները եւ Երուսաղեմ։_
(^10) _Դուք, որ Գեթում եք, մի՛ մեծախոսեք,
եւ դուք, որ Ակկարոնում եք, մի՛ նորոգեք խայտառակությունը տան մեջ.
գլխի հո՛ղ եղեք ձեր բնակավայրի համար։_
(^11) _Բարությամբ բնակվողը չելա՞վ իր քաղաքներից.
Սենարի՛ բնակիչներ, կո՛ծ արեք այն տան վրա, որ մոտ է նրան.
ձեզնից կվերցնի ցավի հարվածները։_
(^12) _Ո՞վ սկսեց բարիք անել ցավերի մեջ բնակվողին,
քանի որ փորձանքներ իջան Տիրոջից Երուսաղեմի դռների վրա։_
(^13) _Կառքերի շաչյուն եւ երիվարների դրնդյուն.
Լաքիսի՛ բնակիչներ, նա է մեղքերի առաջնորդը Սիոնի դստեր,
քանի որ քո մեջ գտնվեցին Իսրայելի ամբարշտությունները։_
(^14) _Դրա համար արձակել կտա մինչեւ Գեթի ժառանգությունը,
սնոտի տները ունայնություն դարձան Իսրայելի թագավորների համար._
(^15) _մինչեւ բերեն քո ժառանգորդներին, ժառանգությամբ Լաքիսի՛ բնակիչ,
մինչեւ Ոդողամ հասնի Սիոնի դստեր փառքը։_
(^16) _Ածիլվի՛ր եւ կտրի՛ր մազերդ քո փափկասուն որդիների համար,
լայնացրո՛ւ մազերիդ կտրվածքն արծվի պես,
քանի որ գերեվարվեցին քեզնից։_
