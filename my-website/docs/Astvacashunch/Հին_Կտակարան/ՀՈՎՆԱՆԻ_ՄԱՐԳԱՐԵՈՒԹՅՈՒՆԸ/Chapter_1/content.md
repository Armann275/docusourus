
Որ եղավ Ոզիայի օրերին։
Հովնանը փորձում է փախչել Տիրոջից
(^1) Տիրոջ խոսքը եղավ Ամաթիի որդի Հովնանին, եւ ասաց. (^2) «Ելի՛ր եւ գնա՛ Նինվե մեծ քաղաքը եւ քարոզի՛ր այնտեղ,
քանի որ նրա չարության աղաղակն ինձ հասավ»։ 3 Սակայն Հովնանը ելավ Տիրոջ երեսից փախչելու Թարսիս. իջավ
Հոպպե եւ գտավ մի նավ, որ Թարսիս էր գնում. տվեց գինը եւ այնտեղ մտավ՝ Տիրոջ երեսից նրանց հետ Թարսիս
նավարկելու։
(^4) Տերը հողմ բարձրացրեց ծովի վրա, եւ մեծ փոթորիկ եղավ ծովի վրա, եւ նավը խորտակվելու վտանգի մեջ էր։
(^5) Նավավարները խիստ վախեցան, եւ յուրաքանչյուրն աղաղակում էր իր աստծուն, եւ գույքը, որ նավի վրա էր, ծովը
գցեցին, որպեսզի թեթեւացնեն իրենցից։ Իսկ Հովնանը, իջնելով նավի մի խորշը, ննջում էր եւ խռմփացնում։ 6 Նավապետը
մոտեցավ նրան եւ ասաց. «Ի՞նչ ես խռմփացնում, վե՛ր կաց, կանչի՛ր Տիրոջը՝ քո Աստծուն, Աստված թերեւս փրկի մեզ, եւ
կորստյան չմատնվենք»։
(^7) Եվ յուրաքանչյուրն ասաց իր ընկերոջը. «Եկե՛ք վիճակ գցենք եւ իմանանք, թե ո՛ւմ պատճառով են այս չարիքները
մեր դեմ»։ Վիճակ գցեցին, եւ վիճակը ելավ Հովնանին։ 8 Նրան ասացին. «Պատմի՛ր մեզ՝ ինչո՛ւ են այս չարիքները մեզ
վրա, ի՛նչ արհեստ ունես, որտեղի՛ց ես գալիս կամ ո՛ւր ես գնում, ո՛ր երկրից ես կամ ո՛ր ժողովրդից»։ 9 Ասաց նրանց. «Ես
Տիրոջ ծառա եմ [* _եբրայեցի եմ_ ], պաշտում եմ Տիրոջը՝ երկնքի Աստծուն, որն ստեղծեց ծովն ու ցամաքը»։ 10 Մարդիկ
խիստ վախեցան եւ ասացին նրան. «Այդ ի՞նչ ես արել», որովհետեւ իմացան, որ փախել էր Տիրոջ երեսից, քանի որ
պատմեց նրանց։ 11 Եվ ասացին նրան. «Ի՞նչ անենք քեզ, որ ծովը մեզնից հանգստանա», քանի որ ծովն է՛լ ավելի էր
ալեկոծվել եւ փոթորիկ էր բարձրացնում նրանց վրա։ 12 Հովնանն ասաց նրանց. «Ինձ վերցրե՛ք ծովը գցեք, եւ ծովը ձեզնից
կհանգստանա, որովհետեւ ես գիտեմ, որ իմ պատճառով է այս մեծ մրրիկը ձեր դեմ»։
(^13) Մարդիկ ջանում էին նավը ցամաք վերադարձնել, բայց չէին կարողանում, քանի որ ծովն ավելի ու ավելի էր
ալեկոծվում ու սաստկանում նրանց դեմ։ 14 Աղաղակեցին Տիրոջը եւ ասացին. «Քա՛վ լիցի, Տե՛ր, թող կորստյան
չմատնվենք այս մարդու անձի պատճառով, արդար արյուն մի՛ բեր մեզ վրա, քանի որ դու, Տե՛ր, ինչպես կամեցար՝
արեցիր»։ 15 Եվ Հովնանին վերցրին ու ծովը գցեցին։ Ծովը դադարեց իր ալեկոծությունից։ 16 Մարդիկ խիստ վախեցան
Տիրոջից, զոհ մատուցեցին Տիրոջը եւ ուխտ կնքեցին։
