
Պողոսի գործունեությունը Թեսաղոնիկեում
(^1) Եղբայրնե՛ր, դուք ինքներդ գիտեք, որ իզուր չեղավ մեր մուտքը ձեր մեջ։ 2 Այլ, ինչպես լավ գիտեք, նախ Փիլիպեում
չարչարվելուց եւ անարգվելուց հետո մեր Աստծով համարձակություն ունեցանք ձեզ քարոզելու Աստծու Ավետարանը՝
մեծ ընդդիմության հանդիպելով։ 3 Արդարեւ, մեր հորդորը ո՛չ մոլորության վրա է հիմնված, ո՛չ պղծության, ո՛չ էլ
նենգամտությամբ է։ 4 Այլ, ինչպես որ Աստված մեզ ընտրեց՝ վստահելու Ավետարանը, այնպես էլ քարոզում ենք՝ հաճելի
լինելու ոչ թե մարդկանց, այլ Աստծուն, որ քննում է մեր սրտերը։ 5 Երբեւէ ձեզ չներկայացանք ո՛չ շողոքորթ խոսքերով,
ինչպես լավ գիտեք, ո՛չ ագահության մտադրությամբ, ինչպես Աստված է վկա,^6 ո՛չ էլ որեւէ մեկից փառք փնտրեցինք՝ ո՛չ
ձեզնից, ո՛չ էլ ուրիշներից։
(^7) Որպես Քրիստոսի առաքյալներ՝ կարող էինք ծանրություն դառնալ ձեզ վրա, բայց ձեր մեջ համեստ եղանք։ Ճիշտ
ինչպես ստնտուն, որ մանուկների է կերակրում,^8 այնպես էլ մենք ձեզ վերաբերվեցինք գորովանքով. ոչ միայն պատրաստ
էինք ձեզ տալ Աստծու Ավետարանը, այլեւ մեր իսկ կյանքը, քանի որ մեզ սիրելիներ դարձաք։
(^9) Եղբայրնե՛ր, հիշե՛ք մեր վաստակն ու ջանքը, որ գիշեր-ցերեկ աշխատում էինք՝ ձեզնից որեւէ մեկի վրա ծանրություն
չլինելու համար, եւ ձեզ քարոզում էինք Աստծու Ավետարանը։ 10 Դուք ինքներդ վկա եք, վկա է նաեւ Աստված, թե ինչպիսի
մաքրությամբ, արդարությամբ եւ անթերի ձեւով վերաբերվեցինք ձեզ՝ հավատացյալներիդ։ 11 Ինչպես լավ գիտեք, ձեզնից
յուրաքանչյուրին, ինչպես հայրն իր որդիներին,^12 հորդորում ու սփոփում էինք եւ աղաչում, որ դուք ապրեք Աստծուն
արժանի կերպով, որ կանչեց ձեզ իր արքայությանը եւ փառքին։
(^13) Դրա համար էլ մենք չենք դադարում Աստծուն գոհություն հայտնելուց, որովհետեւ Աստծու խոսքի քարոզությունը
մեզնից լսելով՝ այն ընդունեցիք ոչ որպես մարդկանց խոսք, այլ ինչպես ճշմարիտ է, որպես Աստծու խոսք, որը եւ
ներգործում է ձեր՝ հավատացյալներիդ մեջ։ 14 Եղբայրնե՛ր, դուք, արդարեւ, նմանվեցիք Աստծու այն եկեղեցիներին, որ
Հրեաստանում են Քրիստոս Հիսուսով, որովհետեւ դուք եւս չարչարանքների ենթարկվեցիք ձեր հայրենակիցների
կողմից, ինչպես որ նրանք՝ հրեաների կողմից,^15 որոնք սպանեցին Տեր Հիսուսին ու մարգարեներին, հալածեցին նաեւ
մեզ եւ Աստծու աչքից ընկան ու բոլոր մարդկանց թշնամի դարձան։ 16 Արգելում էին մեզ քարոզել հեթանոսներին
փրկության համար եւ այդպիսով շարունակ ամբողջացնում են իրենց մեղքի չափը։ Բայց արդեն նրանց վրա է հասել
բարկությունը մինչեւ վերջ։
(^17) Ինչ վերաբերում է մեզ, եղբայրնե՛ր, թեպետ միառժամանակ որբ մնացինք ձեզնից, այսինքն՝ հեռու մարմնով, բայց
ո՛չ սրտով, մեծ ցանկությամբ առավել ջանք գործադրեցինք ձեր երեսը տեսնելու։ 18 Դրա համար, ես՝ Պողոսս, մեկ անգամ,
ավելին՝ երկու անգամ կամեցա գալ ձեզ մոտ, բայց սատանան խոչընդոտեց մեզ։ 19 Արդարեւ, մեր Տեր Հիսուս Քրիստոսի
առաջ նրա գալստյան ժամանակ ո՞վ է մեր հույսը կամ ուրախությունը կամ պարծանքի պսակը, եթե ոչ դուք։ 20 Դուք եք
մեր փառքն ու ուրախությունը։
