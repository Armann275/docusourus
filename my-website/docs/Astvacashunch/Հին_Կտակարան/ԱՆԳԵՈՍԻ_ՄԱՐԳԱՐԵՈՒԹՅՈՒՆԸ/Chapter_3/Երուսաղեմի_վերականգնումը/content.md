
Ընդդեմ Երուսաղեմի
(^1) _Վա՜յ ապստամբ, ապականված եւ բռնակալ քաղաքին._
(^2) _ո՛չ ձայնին անսաց, ո՛չ էլ խրատն ընդունեց,
ո՛չ Տիրոջ վրա հույսը դրեց, ո՛չ էլ Աստծուն մերձեցավ։_
(^3) _Նրա իշխանները կմռնչան առյուծների պես,
եւ նրա դատավորները՝ երեկոյի շնագայլերի նման,
որ մինչեւ առավոտ ոչինչ չեն թողնում։_
(^4) _Նրա մարգարեներն այսակիր են, արհամարհող,
նրա քահանաները պղծում են սրբություններն ու մեղանչում օրենքի դեմ։_
(^5) _Սակայն Տերն արդար է նրա մեջ եւ անիրավություն չի անի,_


_վաղ առավոտյան իմ դատաստանը կբերի դեպի լույսը եւ չի թաքցնի,
պահանջելիս ո՛չ անիրավություն կճանաչի,_

(^6) _ո՛չ էլ իսպառ անօրենություն.
ամբողջությամբ կկործանի ամբարտավաններին։
Ոչնչացան նրանց անկյունները. կավերեմ նրա ճանապարհները,
որպեսզի բոլորովին դրանցով չգնան։
Նրանց քաղաքները կպակասեն բնակիչներ չունենալու պատճառով։_
(^7) _Ասացի. «Վախեցե՛ք ինձանից եւ ընդունե՛ք խրատը
եւ ըստ ամենայնի չեք մեռնի նրա երեսից,
ինչքան էլ որ վրեժ լուծեմ նրանից։
Պատրաստվի՛ր, վա՛ղ արթնացիր առավոտյան.
պակասեցին նրա բոլոր ողկույզները։_
(^8) _Դրա համար սպասի՛ր ինձ,- ասում է Տերը,-
իմ հարության օրը վկայության համար։
Քանի որ իմ դատաստանն ազգերի դեմ է՝
բռնելու թագավորներին,
նրանց վրա թափելու իմ բարկությունը,
իմ սրտմտության ողջ բարկությունը,
որովհետեւ իմ նախանձախնդրության կրակով կմաշվի ողջ երկիրը։_
(^9) _Այն ժամանակ ժողովուրդներին կվերադարձնեմ լեզու նրանց ազգերի համար,
որպեսզի բոլորը Տիրոջ անունը կանչեն,
եւ նրանք ծառայեն նրան մի լծի տակ։_
(^10) _Ցրվածների հետ կընդունեմ նրանց եթովպացիների գետից.
ինձ համար զոհ կմատուցեն։_
(^11) _Այն օրը չես ամաչի քո բոլոր գործերից,
որոնցով մեղանչեցիր իմ դեմ,
որովհետեւ այն ժամանակ քեզնից կպոկեմ քո ամբարտավանության չարությունը,
եւ այլեւս չես շարունակի մեծաբանել իմ սուրբ լեռան վրա։_
(^12) _Քեզ կթողնեմ հեզ եւ խոնարհ ժողովուրդ, եւ կվախենան Տիրոջ անունից_
(^13) _Իսրայելի մնացորդները. ո՛չ անիրավություն կանեն,
ո՛չ սնոտի բաներ կխոսեն,
ո՛չ էլ նրանց բերանում նենգավոր լեզու կգտնվի,
որովհետեւ նրանք կարածեն եւ կմակաղեն,
եւ չի լինի մեկը, որ վախեցնի նրանց»։_
(^14) _Մեծապես ուրախացի՛ր, դո՛ւստր Սիոնի,
եւ գոչի՛ր, դո՛ւստր Երուսաղեմի [* Իսրայելի՛ ժողովուրդ],
ուրախացի՛ր եւ զվարճացի՛ր քո ամբողջ սրտով, դո՛ւստր Երուսաղեմի,_
(^15) _որովհետեւ Տերը քեզնից հեռացրեց շրջակա անիրավությունները,
Տերը քեզ փրկեց քո թշնամիների ձեռքից.
Իսրայելի թագավորը՝ Տերը, քո մեջ է,
եւ այլեւս չարիք չես տեսնի։_
(^16) _Այն ժամանակ Տերը կասի Երուսաղեմին.
«Քաջալերվի՛ր, Սիո՛ն, թող չթուլանան քո ձեռքերը։_
(^17) _Տերը՝ Աստված, հզորը, քո մեջ է եւ կփրկի քեզ,
ուրախություն կբերի քեզ վրա,
կնորոգի քեզ իր սիրով
եւ կուրախանա քեզնով զվարթությամբ, ինչպես տոնի օրը։_
(^18) _Եվ կհավաքեմ քո փշրվածներին։
Վա՜յ որ կնախատի նրան։_
(^19) _Ահա ես կգործեմ այն ժամանակ քեզ համար.
կփրկեմ ճնշվածին,
կընդունեմ մերժվածին
եւ ողջ աշխարհով մեկ նրանց պանծալի եւ անվանի կդարձնեմ։_
(^20) _Կամաչեն եւ՛ այն ժամանակ, երբ ձեզ բարիք անեմ,
եւ՛ այն ժամանակ, երբ ձեզ ընդունեմ,
որովհետեւ ձեզ անվանի եւ պանծալի կդարձնեմ
երկրի բոլոր ազգերի մեջ,
երբ ես ձեր գերությունը ձեր առաջ դարձնեմ»,- ասում է Տերը։_


