
զ. Թռչող գերանդու տեսիլքը
(^1) Եվ դարձա ու բարձրացրի աչքերս եւ տեսա ահա մի թռչող գերանդի։ 2 Եվ ասաց ինձ. «Ի՞նչ ես տեսնում»։ Ասացի.
«Թռչող գերանդի եմ ես տեսնում՝ քսան կանգուն երկարությամբ եւ տասը կանգուն լայնությամբ»։ 3 Եվ ասաց ինձ. «Դա
անեծքն է, որ շարժվում է ողջ երկրի երեսի վրա, որովհետեւ ամեն գողի համար մահացու վրեժ կպահանջվի դրանով, եւ
ամեն սուտ երդվողի համար մահացու վրեժ կպահանջվի դրանով»։ 4 «Կհանեմ դրան,- ասում է Ամենակալ Տերը,- ու
կմտնի գողերի տները եւ նրանց տները, ովքեր սուտ կերդվեն իմ անունով. կբնակվի նրա տանը եւ վերջ կտա նրան, նրա
փայտին ու նրա քարերին»։
է. Կապարե կշեռքի տեսիլքը
(^5) Եվ ելավ հրեշտակը, որ խոսում էր ինձ հետ, եւ ասաց ինձ. «Նայի՛ր քո աչքերով եւ տե՛ս այն, որ ելնում է»։ 6 Եվ ասացի՝
«Ի՞նչ է»։ Ասաց ինձ. «Դա չափելու գործիք է, որ ելնում է», եւ ասաց. «Դա նրանց անիրավությունն է ողջ երկրով մեկ»։
(^7) Եվ ահա մի կապարե կշեռք բարձրացավ, եւ մի կին նստած էր այն չափելու գործիքի մեջ։ 8 Եվ հրեշտակն ասաց. «Դա
անիրավությունն է»։ Եվ գցեց նրան այն չափելու գործիքի մեջ ու կապարե քարը դրեց նրա բերանին։ 9 Եվ աչքերս
բարձրացրի եւ տեսա. ահա երկու կանայք էին ելնում. հողմ՝ նրանց թեւերի վրա, եւ նրանց թեւերը նման էին հոպոպի
թեւերի. չափելու գործիքը բարձրացրին երկրի ու երկնքի միջեւ։ 10 Եվ ասացի հրեշտակին, որ խոսում էր ինձ հետ. «Նրանք
ո՞ւր են տանում չափելու գործիքը»։ 11 Եվ ասաց ինձ. «Բաբելացիների երկրում նրա համար տուն շինելու եւ
պատրաստելու. եւ այն դնելու են այնտեղ՝ իր պատրաստածի վրա»։
