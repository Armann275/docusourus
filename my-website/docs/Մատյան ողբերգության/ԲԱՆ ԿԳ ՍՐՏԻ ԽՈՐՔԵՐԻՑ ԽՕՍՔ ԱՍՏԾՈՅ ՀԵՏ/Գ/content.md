
Ծովում, դու կեանքի ու մահուան միջեւ ճամփա
ես բացում ուղիղ ապահով,
Այդպիսով հաստատ հաւաստիացնելով, թէ
վտանգաւոր վայրում էլ նոյնպէս
Կարող ենք լինել անգայթակղելի` քեզնով
պաշտպանուած:
Ինչպէս կաթսայում կրակի վրայ եռացող ջուրը,
Այդպէս` մեղքերի պղտոր մրրիկն էլ քո կամքի
խօսքով կդադարեցնես:
Նայում ես երկրին ու շարժում ես այն,
Որպէսզի անբան այդ զանգուածով զգաստացնես
մեզ` մտաւորներիս:
Ալիքների վրայ տատանուող փոքրիկ մակոյկի
նման
Դղրդում ես դու հողազանգուածի թանձրութիւնն
անբաւ,
Որով բովանդակ արարածներին ծանուցանում ես,
թէ կաս աներկբա,
Եւ որ քո զօրեղ խօսքով ես հիմնել տիեզերքն
համայն:
Սերմանում ես դու մեր անշնչացած մարմիններն
հողում,
Եւ այնտեղ նրանց անկորուստ պահելով`
կենդանացնում կրկին,
Ապականելին հողին պահ տալով անեղծն
ստանում,
Դու մահկանացու նիւթի հետ կենաց նշխարդ ես
խառնում:
Դու քո ակնարկող մի հրամանով ստեղծուածների
ողջ անկերպարան
Փոքր-ինչ վայրկեանում ձեւակերպեցիր ամէն մէկն
իր պէս:
Քոնն են զօրութիւնն ու կարողութիւնը,
Զի դու օրերի հոլովումներով շրջանակում ես


տարուայ եղանակները,
Իւրաքանչիւրն իր ժամանակին, բազմապիսի
գեղեցկութեամբ` մեր տեսողութեան համար:
Անմռունչներին ձայն ես տալիս դու իբրեւ
կենդանու.
Ներշնչում միայն, ու քայլում են նրանք.
Դո՛ւ ես լոկ հինում հնարագիտութեան անճառ
արուեստով մէգն ու առաւօտը:
Առաջնաստեղծ գոյացութեան նախակարգ
յօրինուածքից յետոյ,
Ըստ երանելի մի գրուածքի կանխահիաց
զարմացման, -
Երբ դու մարդացար, կատարեցիր մեծամեծ
փառաւոր հրաշագործութիւններ, -
Որոնց թիւ չկա, ստեղծելով նոր ու նուիրական
Մի ուրիշ աշխարհ աւելի անեղծ, քան առաջինը:
