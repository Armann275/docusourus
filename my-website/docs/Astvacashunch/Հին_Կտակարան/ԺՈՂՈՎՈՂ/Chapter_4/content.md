
Անարդարություններ
(^1) Ես դարձա ու տեսա այն բոլոր զրկանքները, որ լինում են արեգակի ներքո. ահա զրկվածներն արցունքների մեջ, եւ
ոչ ոք չկար, որ մխիթարեր նրանց, եւ ուժը նրանց զրկողների ձեռքին էր։ 2 Եվ ես երանի տվեցի բոլոր նրանց, որոնք արդեն
մահացել են, քան կենդանի մարդկանց, որ ապրում են մինչեւ այժմ։ 3 Բայց այդ երկուսից էլ ավելի լավ է նա, ով բնավ չի
եղել եւ չի տեսել այն ամբողջ չար գործը, որ կատարվում է արեգակի ներքո։ 4 Ես տեսա նաեւ բոլոր հաջողություններն ու
արարածների ամեն չարություն. դրա պատճառը մարդուս նախանձն է մերձավորի նկատմամբ, սակայն սա եւս
ունայնություն է եւ քամուն բռնելու նման։ 5 Հիմարը ձեռքերը ծալած նստում եւ ինքն իրեն է ուտում։ 6 Լավ է հանգիստ
վաստակած մի բուռը, քան չարչարանքով ու քամու ընտրությամբ՝ երկու բուռը։
(^7) Դարձա եւ մի այլ ունայնություն էլ տեսա արեգակի ներքո։ 8 Դա կողակից չունեցող մարդն է, որ ոչ ոք չունի՝ ո՛չ որդի,
ո՛չ էլ եղբայր, բայց նրա աշխատանքը վերջ չունի, եւ աչքն էլ չի կշտանում հարստությամբ։ Նա չի ասում. «Ո՞ւմ համար եմ
ջանք թափում եւ ինչո՞ւ եմ հոգիս զրկում բարիքից»։ Սա եւս ունայնություն է եւ ժանտ զբաղմունք։ 9 Երկու հոգով ավելի
լավ է, քան մենակ, որովհետեւ ավելի վարձ կա նրանց վաստակի համար,^10 քանի որ եթե մեկն ընկնի, իր ընկերը
կկանգնեցնի նրան, բայց վա՛յ մենակին, որ ընկնի, եւ մեկը չկա, որ բարձրացնի նրան։ 11 Եվ եթե երկուսը միասին քնեն,
կտաքացնեն միմյանց, բայց միայնակ մարդն ինչպե՞ս պիտի տաքանա։ 12 Եվ եթե մեկի վրա բռնանան, երկուսը դեմ
կկանգնեն. չէ՞ որ երեքտակ թելն էլ հեշտ չի կտրվում։
(^13) Լավ է աղքատ եւ իմաստուն տղան, քան թե ծեր եւ անմիտ թագավորը, որ այլեւս չի կարող շրջահայաց լինել,
(^14) որովհետեւ տղան կարող է բանտից դուրս գալ եւ թագավորել, հակառակ որ իր ապագա թագավորության մեջ աղքատ
էր ծնվել։ 15 Ես տեսա, որ արեգակի ներքո բոլոր ապրողները գնում են այն տղայի՝ այն երկրորդի հետ, որ պիտի
փոխարինի նրան։ 16 Վերջ չկար ամբողջ ժողովրդին, բոլորին, որ եղել էին նրանցից առաջ, բայց հետո եկողներն էլ պիտի
չուրախանան նոր թագավորով։ Բայց դա եւս ունայնություն է եւ քամուն բռնելու նման։
(^17) Զգո՛ւյշ եղիր ոտքերիդ համար, որոնցով Աստծու տուն ես գնում, (^18) եւ մոտեցի՛ր լսելու համար, որովհետեւ քո զոհն
ավելի հարգի է, քան ընծաներն անզգամների, որոնք բարիք գործել չգիտեն։
