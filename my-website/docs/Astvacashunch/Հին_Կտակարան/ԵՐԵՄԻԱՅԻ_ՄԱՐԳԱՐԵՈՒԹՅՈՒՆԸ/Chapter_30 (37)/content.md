
Մարգարեություն Իսրայելի ազատագրման մասին
(^1) Այս է այն խոսքը, որ Տերն ուղղեց Երեմիային՝ ասելով.
(^2) «Այսպես է ասում Տերը՝ Իսրայելի Աստվածը. այն բոլոր բաները, որ քեզ հրամայեցի, քեզ համար գրի՛ առ մատյանի
մեջ։ 3 Ահա օրեր են գալու,- ասում է Տերը,- երբ Իսրայելի իմ գերյալ ժողովրդին, նաեւ Հուդայի ժողովրդին վերադարձնելու
եմ. վերադարձնելու եմ այն երկիրը,- ասում է Տերը,- որ տվեցի նրանց հայրերին, որպեսզի տիրեն նրան»։ 4 Սրանք են այն
խոսքերը, որ խոսեց Տերն Իսրայելի եւ Հուդայի մասին։
(^5) Այսպես է ասում Տերը.
_«Սարսափի ձայն պիտի լսեք,
ձայնը ահեղ գույժի,
որից մարդկանց մեջքերը պիտի դողան,
եւ փրկություն ու խաղաղություն չպիտի լինի։_
(^6) _Հարցրե՛ք ու տեսե՛ք, թե երբեւէ արուն ծնե՞լ է.
որովհետեւ ամեն տղամարդու տեսնում եմ իր ձեռքերը մեջքին պահած,
ինչպես ծննդկան կինը,
եւ բոլորի դեմքի գույնը դալուկ դարձած._
(^7) _քանզի մեծ է այն օրը,
եւ նրա նմանը չկա։
Դա Հակոբի համար սարսափելի նեղության ժամանակ է լինելու,
բայց նա փրկվելու է դրանից։_
(^8) _Այն օրը,- ասում է Զորությունների Տերը,-
նրանց պարանոցից խորտակելու եմ լուծը,
խզելու եմ նրանց կապանքները.
նրանք այլեւս օտարներին չեն ծառայելու,_
(^9) _այլ ծառայելու են Տիրոջը՝ իրենց Աստծուն.
նրանց պիտի տամ Դավիթ արքայի նման մեկին։_
(^10) _Սակայն դու մի՛ երկնչիր,
ո՛վ իմ ծառա Հակոբ,-
ասում է Տերը,-
չզարհուրես, ո՛վ Իսրայել,
որովհետեւ ահավասիկ քեզ ազատելու եմ հեռաստանից,
իսկ քո սերնդին՝ իր գերության երկրից։
Պիտի վերադառնա Հակոբը,
հանգստություն պիտի գտնի ու բարեկեցիկ կյանք ունենա,
ոչ ոք չի լինի, որ զարհուրեցնի նրան։_
(^11) _Ահա ես քեզ հետ եմ,- ասում է Տերը,-
որպեսզի փրկեմ քեզ եւ կործանեմ այն ազգերին,
որոնց մեջ ցրեցի քեզ։
Բայց քեզ չեմ ոչնչացնելու.
քեզ արդարությամբ եմ խրատելու_


_եւ քավություն տալով՝ անմեղ չեմ համարելու քեզ»։_

(^12) Այսպես է ասում Տերը.
_«Սաստկացրի քո տառապանքը.
քո կրած հարվածները ցավագին են,_
(^13) _քո դատը պաշտպանող չկա։
Դու բժշկվեցիր քո ցավերից,
բայց դա քեզ օգուտ չբերեց։_
(^14) _Քո բոլոր բարեկամները քեզ մոռացան
եւ չեն հարցնում քո մասին։
Իբրեւ սոսկալի խրատ՝
ես թշնամական հարվածներ հասցրի քեզ։
Քո բոլոր անօրենությունների պատճառով բազմացան մեղքերդ։_
(^15) _Քո կրած հարվածների համար ի՞նչ ես աղաղակ բարձրացնում։
Բայց ես քեզ չեմ ոչնչացնելու։
Բուռն են քո ցավերը.
դրանք սաստկացան քո բազում անօրենությունների պատճառով,
դրանք քո մեղքերի հետեւանքն են։_
(^16) _Սակայն ամենքը, որ հոշոտում էին քեզ,
իրե՛նք պետք է հոշոտվեն,
քո բոլոր թշնամիները պիտի հոշոտեն իրենց մարմինները։
Քո անօրենությունները բազմացան ու հաճախակի դարձան.
դրանք քո մեղքերի հետեւանքն են։
Քեզ ավերողներն իրե՛նք պիտի ավերի ենթարկվեն,
քո բոլոր ավարառուներին ես ավարի պիտի մատնեմ։_
(^17) _Քո ցավագին վերքերին բժշկություն պիտի բերեմ,
պիտի բժշկեմ քեզ,- ասում է Տերը,-
որովհետեւ, Սիո՛ն, դու աստանդական կոչվեցիր.
ասացին. “Դա է ձեր որսը,
բայց ով փնտրի, չի գտնի նրան”»։_
(^18) Այսպես է ասում Տերը.
_«Ահավասիկ ես Հակոբի վտարանդի վրանները կվերադարձնեմ,
ողորմած կլինեմ նրա գերյալների նկատմամբ.
քաղաքը կվերաշինվի իր բարձունքի վրա,
տաճարն իր կարգ ու կանոնով կվերականգնվի։_
(^19) _Այնտեղից կծավալվի երգիչների ու պարողների ձայնը։
Պիտի բազմացնեմ նրանց,
եւ նրանք չպիտի նվազեն,
պիտի տարածեմ նրանց,
եւ նրանք չպիտի թուլանան։_
(^20) _Նրանք առաջվա պես ելումուտ պիտի անեն.
նրանց վկայություններն իմ աչքին հաստատուն պիտի դառնան։
Դատաստան պիտի կարդամ նրանց նեղողների գլխին,_
(^21) _եւ իրենցից հզորներն իրենց վրա պիտի իշխեն։
Իրենց իշխանը իրենց միջից պիտի ելնի։
Պիտի հավաքեմ նրանց,
ու նրանք պիտի վերադառնան ինձ մոտ,
քանզի ո՞վ ինքն իրեն սիրտ կանի դառնալ Տիրոջ մոտ,-
ասում է Տերը։-_
(^22) _Դուք ինձ համար ժողովուրդ կլինեք,
իսկ ես ձեզ համար կլինեմ Աստված»։_
(^23) _Ահա Տիրոջ բարկությունը ցասմամբ բորբոքվեց,
մրրիկի պես բորբոքվեց նրա բարկությունն ամբարիշտների վրա։_
(^24) _Տիրոջ բարկությունն ու զայրույթը կգան ու հետ չեն շրջվի,
մինչեւ որ նա կատարի իր սրտի կամքը։
Վերջին օրերին դուք կհասկանաք դա։_
