
Չեմ պարծենում ես` նախատեալս ամէն կողմից,
Չեմ պանծա պարսաւեալս,
Չեմ խրոխտում լքեալս,
Չեմ մեծաբանում պապանձեալս,
Չեմ ըմբոստանում ծաղրեալս,
Չեմ երջանկանում եղկելիս, եւ չեմ արդարանում
ամբարիշտս,
Քանզի, ինչպէս առանց սանձակալի երիվարն
ուղիղ ընթանալ չի կարող,
Ո՛չ էլ նաւն առանց ղեկավարի կշարժուի առաջ,


Ո՛չ արորն ուղիղ ակոս կբանա առանց մաճկալի,
Եւ ո՛չ զոյգ լծերն յարմար կընթանան առանց
հօտաղի,
Ո՛չ ամպը առանց քամու կչուի,
Ո՛չ աստղերն անժամանակ կցնդեն ու
կգումարուեն.
Եւ արեւն առանց տարրեղէն օդի իր շրջանը
կբոլորի, -
Այդպէս նաեւ ես այդ բոլորի հետ չեմ կարող անել
ոչինչ, ոչ մի բան
Առանց բարեգործիդ ակնարկութեան եւ
հրամանի:
Զի դու ես միայն, որ կեանք ես տալիս
բանականներին
Ու խնամք տանում արարածներին
բոլոր-բովանդակ,
Եւ քո ձեռքումն է իմ փրկութիւնը, ըստ
սաղմոսողի:
Դո՛ւ ես հնչեցնում ամէն հասակի մարդկանց
ականջին
Քո աւետաբեր ձայնը խնդալից, -
"Իմ հանգստին եկէք, սաստիկ հոգնածներ, եւ ես
ձեզ պիտի մաքրեմ մեղքերից":
