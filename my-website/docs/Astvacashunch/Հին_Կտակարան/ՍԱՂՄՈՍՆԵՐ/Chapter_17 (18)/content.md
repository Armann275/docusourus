
(^1) _Դպրապետին։ Տիրոջ ծառա քաջամարտիկ Դավիթն այս օրհներգությունը Տիրոջն ուղղեց այն օրը, երբ Տերը փրկեց
նրան բոլոր թշնամիների ու Սավուղի ձեռքից_
(^2) _Պիտի սիրեմ քեզ, Տե՛ր, իմ զորությո՛ւն։_
(^3) _Տերն իմ հաստատիչն է,
Իմ ապավենն ու իմ փրկիչը։
Աստված իմ օգնականն է,
Եվ ես հույսս նրա վրա եմ դրել.
Իմ ապավենն է,
Իմ փրկության եղջյուրն ու ինձ ընդունողը։_
(^4) _Օրհներգելով պիտի աղոթեմ Տիրոջը
Եվ իմ թշնամիներից կազատվեմ։_
(^5) _Ես շրջապատվեցի մահվան երկունքով,
Եվ անօրենության հեղեղներն ինձ վրդովեցրին,_


(^6) _Դժոխքի ցավերն ինձ պաշարեցին,
Եվ մահվան որոգայթներն ինձ հասան։_
(^7) _Նեղությանս մեջ Տիրոջն աղոթեցի
Եվ առ Աստված աղաղակս բարձրացրի։
Իմ աղոթքի ձայնն իր սուրբ տաճարից լսեց,
Եվ նրան ուղղված իմ աղաղակը
Հասնելու է նրա ականջին։_
(^8) _Ցնցվեց ու դողաց երկիրը,
Լեռների հիմքերը սասանվեցին ու խախտվեցին,
Քանզի Աստված բարկացավ նրանց վրա։_
(^9) _Ծուխ ելավ նրա բարկությունից,
Հուր բորբոքվեց նրա երեսից,
Եվ կայծակներ ելան նրանից։_
(^10) _Խոնարհեցրեց երկինքը եւ իջավ,
Եվ մառախուղ էր նրա ոտքերի տակ։_
(^11) _Ելավ քերովբեների վրա ու թռավ,
Սլացավ հողմի թեւերով,_
(^12) _Ծածկույթ դարձրեց խավարն իր համար, որ պարուրում է իրեն,
Եռամութ ջրերը եւ խիտ ամպերը՝ տաղավար իր համար։_
(^13) _Երբ փայլատակեց նա նրանց առջեւ,
Ամպերը կարկուտ եւ հրեղեն կայծակներ արձակեցին։_
(^14) _Տերը որոտաց երկնքից,
Եվ Բարձրյալն արձակեց իր ձայնը
Կարկուտով եւ հուր կայծակներով։_
(^15) _Առաքեց նետերը եւ ցրեց նրանց,
Բազմապատկեց իր փայլակները
Եվ խռովքի մատնեց նրանց։_
(^16) _Երեւացին ջրի ակունքներ,
Եվ հայտնվեցին աշխարհի հիմքերը
Քո սաստումից, Տե՛ր,
Եվ քո բարկության հողմի փչելուց։_
(^17) _Փութալով վերից՝ նա ինձ վերցրեց
Եվ դուրս հանեց ինձ բազում ջրերից։_
(^18) _Տերն ինձ կփրկի իմ հզոր թշնամիներից
Եվ ինձ ատողներից,
Որ ինձնից ավելի հզոր դարձան։_
(^19) _Ինձ վրա հասան իմ չարչարանքների օրերին,
Բայց Տերն ինձ ուժ տվեց_
(^20) _Եվ հանեց ինձ անդորրության մեջ։
Տերը կփրկի ինձ, քանզի ինձ ընդունեց։_
(^21) _Տերն ինձ կհատուցի ըստ իմ արդարության,
Ըստ իմ ձեռքերի անբծության կհատուցի ինձ։_
(^22) _Կպահեմ Տիրոջ ճանապարհը
Եվ իմ Աստծու դեմ չեմ ամբարշտանա։_
(^23) _Իմ առջեւ են նրա բոլոր իրավունքները,
Իր արդարությունը չվանեց ինձնից։_
(^24) _Եվ ես անբիծ կլինեմ նրա հանդեպ,
Կզգուշանամ իմ անօրենությունից։_
(^25) _Տերն ինձ կհատուցի ըստ իմ արդարության,
Ըստ իմ ձեռքերի սրբության,
Որ նրա աչքի առջեւ է։_
(^26) _Սրբի հետ սուրբ կլինես,
Անբիծ մարդու հետ՝ անբիծ,_
(^27) _Ընտրյալների հետ ընտրյալ կլինես
Եվ խոտորվածին կկործանես։_
(^28) _Դու փրկում ես խոնարհ ժողովրդին,
Իսկ ամբարտավանների աչքերը՝ խոնարհեցնում։_
(^29) _Դու լույս ես տալիս իմ ճրագին,
Աստվա՛ծ իմ, լուսավորի՛ր ինձ խավարում։_
(^30) _Քեզնով կփրկվեմ ես փորձությունից,
Իմ Աստծով պարիսպներով էլ կանցնեմ։_
(^31) _Աստվա՛ծ իմ, անբիծ են քո ճանապարհները։
Ընտիր են Տիրոջ խոսքերը,
Իրեն հուսացողների ապավենն է նա։_
(^32) _Որովհետեւ ո՞վ է Աստված, բացի Տիրոջից,
Կամ մեր Աստծուց բացի ո՞վ է Աստված։_
(^33) _Աստվա՛ծ, դու ինձ զորություն պարգեւեցիր
Եվ իմ ճանապարհն անբիծ դարձրիր։_
(^34) _Իմ ոտքերը եղջերուի ոտքերի նման դարձրիր
Եվ բարձունքներում ինձ կանգնեցրիր։_


(^35) _Ձեռքերս վարժեցրիր պատերազմի
Եվ իմ բազուկը դարձրիր ինչպես հաստ աղեղ՝_
(^36) _Տալով քո փրկարար պաշտպանությունը։
Քո աջն ինձ օգնեց,
Իսկ խրատդ միշտ կանգուն պահեց,
Եվ քո խրատն ինձ կուսուցանի։_
(^37) _Ընդարձակեցիր ուղիներս իմ ոտքերի տակ,
Եվ չտկարացան իմ շավիղները։_
(^38) _Հալածելով թշնամիներիս՝
Ես կհասնեմ նրանց
Եվ հետ չեմ դառնա,
Մինչեւ իսպառ չկործանեմ նրանց։_
(^39) _Կնեղեմ նրանց, որ չկարողանան այլեւս կանգնել,
Եվ նրանք կընկնեն իմ ոտքերի տակ։_
(^40) _Դու ինձ պատերազմելու զորություն տվեցիր,
Վրաս հարձակվողներին ոտքերիս տակ գցեցիր,_
(^41) _Թշնամիներիս հալածեցիր եւ ինձ ատողներին ոչնչացրիր։_
(^42) _Աղաղակում էին, եւ ոչ ոք չկար, որ նրանց փրկեր,
Ձայն էին տալիս Տիրոջը, բայց նա չէր լսում նրանց։_
(^43) _Ես նրանց կմանրեմ հողմացրիվ փոշու նման,
Փողոցի ցեխի պես կտրորեմ նրանց։_
(^44) _Տերն ինձ կփրկի ժողովրդի հակառակությունից
Եվ ինձ հեթանոսների գլուխ կկարգի։
Իմ չճանաչած ժողովուրդն ինձ ծառայեց_
(^45) _Եվ միայն ականջի լսածով ինձ հնազանդվեց։
Օտարների որդիները ստեցին ինձ,_
(^46) _Օտարների որդիները մաշվեցին
Ու կաղացին իրենց շավիղներից։_
(^47) _Կենդանի է Տերը, եւ օրհնյալ է Աստվածն իմ.
Թող բարձր լինի իմ փրկության Աստվածը,_
(^48) _Աստված, որ իմ վրեժն է լուծում
Եվ ինձ է հնազանդեցնում ժողովուրդներին,_
(^49) _Որ փրկում է ինձ զանազան թշնամիներից։
Դու ինձ բարձր դասեցիր ինձ վրա հարձակվողներից
Եվ անիրավ մարդուց ինձ ազատեցիր։_
(^50) _Դրա համար գոհություն պիտի մատուցեմ քեզ
Հեթանոսների մեջ
Եվ սաղմոսերգեմ քո անունը։_
(^51) _Տերը մեծ հաղթանակներ է տալիս իր թագավորին
Եվ ողորմում իր օծյալին՝
Դավթին ու նրա զավակներին
Հավիտյանս հավիտենից։_
