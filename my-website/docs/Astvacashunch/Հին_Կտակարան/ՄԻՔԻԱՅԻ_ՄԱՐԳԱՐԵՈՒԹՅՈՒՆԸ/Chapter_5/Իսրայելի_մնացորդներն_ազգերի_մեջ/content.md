
Տերը խոստանում է Փրկիչ Բեթղեհեմից
(^1) _«Եվ դու, Բեթղեհե՛մ,
Եփրաթայի տո՛ւն,
Հուդայի հազարավորների մեջ սակավաթիվ ես լինելու.
ինձ համար քեզնից պիտի ելնի մեկը՝ Իսրայելի իշխան լինելու,
եւ նրա ելքն աշխարհի օրերի սկզբից է։_
(^2) _Դրա համար նրանց կտա մինչեւ ծննդկանի ժամանակը.
կծնի, եւ նրա եղբայրների մնացորդները կդառնան Իսրայելի որդիների մոտ։_
(^3) _Եվ կկանգնի, կտեսնի եւ կհովվի իր հոտը Տիրոջ զորությամբ,
եւ կհաստատվեն Տիրոջ՝ իրենց Աստծու անվան փառքի մեջ,
քանի որ այժմ մեծարվելու են մինչեւ երկրի ծայրերը,_
(^4) _եւ խաղաղություն կլինի նրա համար.
երբ ասորեստանցին գա ձեր երկիրը
եւ երբ հասնի ձեր աշխարհը,
նրա դեմ յոթ հովիվ եւ ութ առաջնորդ մարդիկ կելնեն։_
(^5) _Եվ սրով կհովվեն ասորեստանցուն եւ Նեբրովթի երկիրը՝ իր պատնեշի մեջ,
եւ կփրկի քեզ ասորեստանցուց,
երբ գա ձեր երկիրը եւ երբ հասնի ձեր սահմաններին։_
(^6) _«Հակոբի մնացորդները հեթանոսների՝
բազում ազգերի մեջ կլինեն Տիրոջից ընկած ցողի պես
եւ ինչպես գառները սիզախոտի վրա,
որպեսզի ո՛չ մեկը հավաքի, ո՛չ էլ մնա մարդկանց որդիների մեջ։_
(^7) _Հակոբի մնացորդները հեթանոսների՝ բազում ազգերի մեջ կլինեն
ինչպես առյուծը հոտի մեջ՝ անտառում,
եւ ինչպես առյուծի կորյունը՝ ոչխարների հոտի մեջ,
ինչպես օրինակ, երբ
անցնելով զատի եւ հափշտակի,
ոչ ոք չի լինի, որ ազատի։_
(^8) _Քո ձեռքը կբարձրանա քեզ նեղողների վրա,
եւ քո բոլոր թշնամիները կկործանվեն։_
(^9) _Եվ կլինի այն օրը,- ասում է Տերը,- քո միջից
կվերացնեմ քո երիվարները
եւ կորստյան կմատնեմ քո կառքերը,_
(^10) _կվերացնեմ քո երկրի քաղաքները
եւ կկործանեմ քո բոլոր ամրոցները,_
(^11) _քո ձեռքից կվերացնեմ քո բոլոր կախարդությունները,
եւ գուշակներ չեն լինի քո մեջ։_
(^12) _Քո միջից կջնջեմ քո քանդակներն ու քո արձանները,
եւ այլեւս չես երկրպագի քո ձեռակերտներին։_
(^13) _Կոչնչացնեմ քո պաշտամունքային փայտե սյուները քո միջից
եւ կկործանեմ քո քաղաքները,_
(^14) _բարկությամբ ու ցասումով վրեժխնդիր կլինեմ ազգերից,
քանի որ չլսեցին»։_
