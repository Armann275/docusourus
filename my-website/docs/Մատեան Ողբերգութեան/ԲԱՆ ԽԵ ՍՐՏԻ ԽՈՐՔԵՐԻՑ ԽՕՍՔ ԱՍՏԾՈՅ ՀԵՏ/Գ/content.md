
Եւ հիմա, ինչպէ՞ս պիտի բժշկուես, ա՛նձն իմ
եղկելի,
Դու, որ խոցուած ես այսքան տեգերով,
Երեսից ընկած անողջանալի այր մի տարագիր,
ըստ մարգարէի,
Զի միայն մէկն էլ վերոգրեալներից բաւական է քեզ
սատակեցնելու,
Դեռ թողնենք, որ դու ժանտ դահիճների այսքան
խմբերով ես շրջապատուած:
Մանաւանդ` սոսկ ա՛յս օրինակներով չի տրւում
պատկերը տառապեալիս,
Այլ, ինչպէս վխտացող բազմութիւնն անթիւ
կարիճների,
Որոնք օրհասական թոյնը կրում են իրենց պոչի
ծայրին,
Ինչպէս մաշկեղէն մի ամանի մէջ ամփոփուած,
որտեղ խայթոցն է նրանց,
Որոնք արտաքուստ թւում են թէեւ բարի, անվնաս,
Բայց ներքուստ ունեն չարի ամբարներ,
կորստեան պահեստ,
Կսկծանքի կոյտ, սատակման գործոններ, մշակներ
մահուան:

