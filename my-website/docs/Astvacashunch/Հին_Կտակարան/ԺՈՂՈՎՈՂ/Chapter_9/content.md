
(^1) Այս ամենը սրտիս մեջ դրեցի, եւ սիրտս տեսավ այս ամենը. թե ինչպես եւ՛ արդարները, եւ՛ իմաստունները, եւ թե՛
նրանց գործերն Աստծու ձեռքում են, քանզի մարդ չի ճանաչում ո՛չ սերը եւ ո՛չ էլ ատելությունը։ Այս ամենը մարդու առաջ
է,^2 եւ ունայնություն կա այդ ամենի մեջ։ Նույն դիպվածն է վերապահված արդարի ու ամբարիշտի, բարու եւ չարի,
մաքուրի եւ անմաքուրի, զոհ մատուցողի ու չմատուցողի, ինչպես բարեգործի, այնպես էլ մեղսագործի, ինչպես երդում
տվողի, այնպես էլ երդումից վախեցողի համար։ 3 Բայց արեգակի տակ եղած բոլոր բաների մեջ ամենավատն այն է, որ
բոլորին էլ նույն դիպվածն է վիճակված։ Քանզի մարդկանց որդիների սրտերը լցվել են չարությամբ, եւ նրանց ամբողջ
կյանքի ընթացքում հոգսն է նրանց սրտերում, որից հետո արդեն իրենք էլ պիտի մեռնեն։ 4 Նրանցից ո՞վ կարող է
հաղորդակցվել ողջերի հետ, հույս կա՞ արդյոք, քանզի կենդանի շունը լավ է, քան սատկած առյուծը։ 5 Նրանք, որ
կենդանի են, գիտեն, թե մեռնելու են, իսկ մեռածները ոչինչ էլ չգիտեն, եւ այլեւս վարձ չկա նրանց համար, որովհետեւ
մոռացվել է նրանց հիշատակը,^6 եւ կորսվել են։ Ահա թե՛ նրանց սերն ու թշնամանքը եւ թե՛ նախանձը, եւ նրանք
հավիտյանս բաժին չունեն այն բոլորի մեջ, ինչ ստեղծվել է արեգակի ներքո։
(^7) Արի՛, ուրախությամբ կե՛ր քո հացը եւ զվարթ սրտով խմի՛ր քո գինին, քանզի Աստված արդեն իսկ հավանել է քո
արած գործերը։ 8 Թո՛ղ հագուստներդ միշտ սպիտակ լինեն, եւ օծման յուղը չպակասի գլխիցդ։ 9 Կյանքդ վայելի՛ր քո կնոջ
հետ, որին սիրեցիր քո ունայն կյանքի այն բոլոր օրերին, որոնք արեգակի ներքո տրված են քեզ մինչեւ քո օրերի
վախճանը, որովհետեւ դա է քո բաժինը քո կյանքի եւ քո վաստակի մեջ, որ ձեռք ես բերել արեգակի ներքո։ 10 Այն ամենը,
ինչ ձեռքիցդ կգա անելու, արա՛ կարողությանդ չափով, որովհետեւ դժոխքի մեջ, ուր պիտի գնաս, ո՛չ գործ կա, ո՛չ
խորհուրդ, ո՛չ գիտություն, ո՛չ էլ իմաստություն։
(^11) Դարձյալ տեսա արեգակի ներքո, որ ասպարեզը մարզիկներինը չէ, ոչ էլ պատերազմը՝ քաջերինը, ոչ էլ հացը՝
իմաստուններինը, ոչ էլ հարստությունը՝ հանճարներինը եւ ոչ էլ շնորհը՝ գիտուններինը, որովհետեւ կգա ժամանակ, երբ
բոլորին էլ կպատահի նույն դիպվածը։ 12 Քանի որ մարդն իր ժամանակն անգամ չգիտի, եւ ինչպես ձկները, որ որսվում
են չար ուռկաններով, եւ թռչունները, որ բռնվում են թակարդների մեջ, այնպես էլ մարդկանց որդիներն են ընկնում չար
ժամանակի որոգայթների մեջ, երբ այն հանկարծակի հասնում է նրանց։


Մտածումներ իմաստության եւ հիմարության մասին
(^13) Այս մի իմաստությունն էլ տեսա արեգակի ներքո, որ մեծ է թվում ինձ։ 14 Ահա փոքրիկ մի քաղաք, նրա մեջ՝
սակավաթիվ մարդիկ, եւ մեծազոր մի թագավոր հարձակվում է դրա վրա, պաշարում այն ու մեծամեծ պատնեշներ
շինում նրա դեմ։ 15 Իսկ այնտեղ անտուն եւ իմաստուն մի մարդ է գտնվում ու իր իմաստությամբ փրկում քաղաքը, բայց
հետո էլ ոչ ոք չի հիշում այդ անտուն մարդուն։ 16 Արդ, ես ինքս ինձ ասացի. «Իմաստությունը լավ է ուժից, բայց
արհամարհված է աղքատի իմաստությունը եւ չլսված՝ նրա խոսքերը»։ 17 Իմաստունների խոսքերը մեղմությամբ են
ընկալվում, քան անզգամությամբ իշխողների աղաղակը։ 18 Իմաստությունը լավ է պատերազմի սարքերից, իսկ մեկ
մեղավորը շատ բարիքներ կարող է կորստյան մատնել։
