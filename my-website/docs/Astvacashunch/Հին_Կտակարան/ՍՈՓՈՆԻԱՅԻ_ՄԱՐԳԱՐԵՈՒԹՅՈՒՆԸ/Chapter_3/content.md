
Ամբակումի աղոթքը
(^1) _Ամբակում մարգարեի աղոթքը՝ երգով։_
(^2) _«Տե՛ր, քո լուրը լսեցի եւ վախեցա,
Տե՛ր, նայեցի քո գործերին եւ զարհուրեցի։
Կճանաչվես երկու գազանների մեջ.
երբ տարիները մոտենան՝ կհայտնվես,
երբ ժամանակը հասնի՝ կերեւաս,
երբ իմ անձը խռովվի՝ բարկության մեջ ողորմություն կհիշես։_
(^3) _Աստված Թեմանից կգա,
եւ Սուրբը՝ զով եւ անտառախիտ լեռից։ (Դադար)։
Նրա փառքը ծածկեց երկինքը,
նրա օրհնությամբ լցվեց երկիրը։_
(^4) _Նրա ճառագայթները լույսի պես կլինեն,
եւ եղջյուրներ՝ նրա ձեռքում,
եւ իր զորության ուժգին սերը հաստատեց։_
(^5) _Նրա երեսի առջեւից խոսք կգնա
եւ նրա հետեւից դեպի դաշտերը կելնի։_
(^6) _Կանգնեց, եւ երկիրը շարժվեց,
նայեց, եւ հալվեցին ազգերը,
բռնությամբ խորտակվեցին լեռները,
եւ հալվեցին հավիտենական բլուրները։
Նրա հավիտենական ընթացքը_


(^7) _տառապանքների դիմաց տեսա։
Զարհուրեցին եթովպացիների վրանները
եւ Մադիամի երկրի վրանները։_
(^8) _Մի՞թե գետերի վրա կբարկանաս, Տե՛ր,
կամ քո բարկությունը գետերի՞ վրա է,
կամ քո ասպատակությունը՝ ծովերի՞ վրա,
քանի որ կելնես քո ձիերի վրա,
եւ քո ձի հեծնելը փրկություն է։_
(^9) _Լարելով կլարես քո աղեղն իշխանության դեմ,-
ասում է Տերը. (Դադար)
գետերից պատռվեց երկիրը։_
(^10) _Ժողովուրդները կտեսնեն քեզ եւ կերկնեն,
որ ցանում ես ընթացող ջրերը։
Անդունդներն իրենց ձայնը բարձրացրին, իրենց սաստիկ բարձրությունը։_
(^11) _Արեգակը բարձրացավ,
եւ լուսինը մնաց իր ընթացքի մեջ։
Քո նետերը կգնան լույսով,
քո զենքերի փայլատակումների փայլով։_
(^12) _Սպառնալիքներով խոնարհեցրիր երկիրը
եւ բարկությամբ կտկարացնես ազգերին։_
(^13) _Ելար քո ժողովրդի փրկության համար՝
քո օծյալներին փրկելու,
մահ բերեցիր անօրենների գլխին.
իսպառ սաստկացրիր կապանքները մինչեւ պարանոցները։ (Դադար)_
(^14) _Ապշությամբ ջախջախեցիր բռնակալների գլուխները.
կսասանվեն դրա մեջ,
գաղտնակեր տնանկի պես կարձակեն իրենց սանձերը։_
(^15) _Ծով հանեցիր քո երիվարները՝ շատ ջրեր պղտորելու։_
(^16) _Զգուշացա, եւ իմ սիրտը զարհուրեց իմ շուրթերի աղոթքների ձայնից.
դող մտավ ոսկորներիս մեջ,
եւ փորս ներքուստ խռովվեց։
Կհանգստանամ նեղության օրը,
երբ ելնեմ դեպի իմ պանդխտության ժողովուրդը։_
(^17) _Թեեւ թզենին չի տա իր պտուղը,
եւ որթատունկը ծնունդ չի ունենա,
ձիթենու բերքը կխաբի, եւ դաշտերը կերակուր չեն տա,
հոտերը կպակասեն արոտավայրից,
եւ մսուրների մեջ եզներ չեն լինի,_
(^18) _բայց ես կցնծամ Տիրոջով
եւ կուրախանամ իմ փրկիչ Աստծով։_
(^19) _Տերը՝ Աստված է իմ զորությունը.
իմ ոտքերն ամբողջովին կուղղի
եւ ինձ կհանի բարձունքները՝ իր երգով հաղթելու»։_

