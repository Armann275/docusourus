
Տերը կհատուցի անօրենությունների համար
(^1) _Հայտնվեցի նրանց, որոնք իմ մասին չէին հարցնում,
ինձ գտան նրանք, որոնք ինձ չէին փնտրում։
«Ահավասիկ ես կամ»,- ասացի այն ազգին,
որն իմ անունը չկանչեց։_
(^2) _Ամեն օր իմ ձեռքը երկարեցի դեպի անհնազանդ ու թշնամի ժողովուրդը,
որ ընթանում էր ոչ թե ճիշտ ճանապարհով,
այլ իրենց մեղքերի հետեւից։_
(^3) _Այս ժողովուրդը միշտ բարկացնում էր ինձ.
զոհեր էին մատուցում իրենց պարտեզներում
եւ իրենց աղյուսների վրա խունկ ծխում գոյություն չունեցող դեւերին։_
(^4) _Քարանձավներում էին պառկում ու քնում,
որպեսզի երազ տեսնեին.
խոզի միս էին ուտում ու զոհերի մսաջուր,
եւ նրանց բոլոր ամանները պղծված էին։_
(^5) _Ասում էին. «Հեռո՛ւ կաց ինձնից,
մի՛ մոտեցիր ինձ,
որովհետեւ ես սուրբ եմ»։
Դա ծուխն է իմ բարկության,
որի մեջ ամեն օր բորբոքվում է կրակը։_
(^6) _Ահա իմ առջեւ գրված է.
«Չեմ լռելու, մինչեւ որ նրանց չհատուցեմ իրենց մեղքերի_
(^7) _եւ իրենց հայրերի մեղքերի համար,- ասում է Տերը,-
նրանց, որ խնկարկում էին լեռների վրա
եւ բլուրների վրա նախատում էին ինձ.
մեծապես պատժելու եմ նրանց այս արարքների համար»։_
(^8) _Այսպես է ասում Տերը.
«Ճիշտ այնպես, ինչպես ողկույզների մեջ մի ճութ է գտնվում,
եւ ասում են. “Մի՛ ապականիր դա,
որովհետեւ Տիրոջ օրհնությունը կա դրա մեջ”,
այնպես էլ ես նույն կերպ պիտի վարվեմ իմ ծառայի համար.
հանուն նրա չեմ կործանելու բոլորին։_
(^9) _Հակոբի եւ Հուդայի սերնդին պիտի բարձրացնեմ,
որպեսզի ժառանգեն իմ սուրբ լեռը.
իմ ընտրյալներն ու ծառաները պիտի ժառանգեն այն
եւ բնակվեն այնտեղ։_
(^10) _Անտառի մեջ պիտի լինեն հովիվների մակաղատեղերը,_


_եւ Աքովրի ձորը պիտի դառնա նախիրների հանգստավայրն իմ ժողովրդի,
որն ինձ է փնտրել։_

(^11) _Բայց դուք թողեցիք ինձ,
մոռացաք իմ սուրբ լեռը
եւ սեղան գցեցիք դեւերին՝
բաժակ բարձրացնելով Բախտի աստծու պատվին։_
(^12) _Ես ձեզ սրի եմ մատնելու,
եւ ամենքդ կոտորվելու եք,
որովհետեւ կանչեցի ձեզ, բայց չլսեցիք,
խոսեցի, բայց դուք ականջ չդրեցիք,
իմ առաջ չարություն կատարեցիք
եւ, ինչ չէի ցանկանում, ա՛յն ընտրեցիք»։_
(^13) _Դրա համար էլ Տերն այսպես է ասում.
«Ահավասիկ նրանք, որ ինձ են ծառայում, պիտի ուտեն,
իսկ դուք քաղցած եք մնալու.
ահավասիկ նրանք, որ ինձ են ծառայում, պիտի խմեն,
իսկ դուք ծարավ եք մնալու.
ահավասիկ նրանք, որ ինձ են ծառայում, ուրախ պիտի լինեն,
իսկ դուք ամոթով եք մնալու։_
(^14) _Ահավասիկ նրանք, որ ինձ են ծառայում,
սրտի ուրախությամբ պիտի ցնծան,
իսկ դուք ձեր սրտի ցավից աղաղակելու եք,
ձեր հոգու կսկիծից ողբալու եք։_
(^15) _Ձեր անունն իմ ընտրյալների նողկանքի համար պիտի թողնեք,
եւ Տերը ձեզ պիտի մեռցնի։
Իմ ծառաներին նոր անուն պիտի տրվի,_
(^16) _որը պիտի օրհնաբանվի երկրի վրա։
Պիտի օրհնեն ճշմարիտ Աստծուն եւ
երկրի վրա երդվողները պիտի երդվեն ճշմարիտ Աստծով,
առաջվա նեղությունը պիտի մոռանան,
այլեւս իրենց միտքը չպիտի բերեն։_
(^17) _Նոր երկինք ու նոր երկիր պիտի լինի,
առաջվաններն այլեւս չպիտի հիշեն
եւ այլեւս իրենց միտքը չպիտի բերեն։_
(^18) _Այլ ուրախություն ու ցնծություն են գտնելու այն բանի մեջ,
ինչ ես հաստատելու եմ։
Ահա ես Երուսաղեմը ցնծություն պիտի դարձնեմ
եւ իմ ժողովրդին՝ ուրախություն։_
(^19) _Պիտի ցնծամ Երուսաղեմով,
պիտի ուրախանամ իմ ժողովրդով.
նրա մեջ այլեւս լացի ձայն եւ կամ գույժի ձայն չպիտի հնչի։_
(^20) _Այնտեղ չի լինելու մանկահասակ եւ կամ ծեր,
որ լցրած չլինի իր կյանքի ժամանակը,
քանզի կրտսեր որդին հարյուր տարեկան պիտի լինի,
իսկ հարյուր տարեկանում մեռնողը մեղավոր եւ անիծյալ պիտի համարվի։_
(^21) _Տներ պիտի շինեն եւ իրե՛նք պիտի բնակվեն,
այգիներ պիտի տնկեն եւ նրանց պտուղն իրե՛նք պիտի ուտեն։_
(^22) _Այլեւս նրանք չպիտի շինեն, որ ուրիշները բնակվեն,
նրանք չպիտի տնկեն, որ ուրիշներն ուտեն։
Իմ ժողովրդի օրերը կենաց ծառի օրերի չափ պիտի լինեն,
նրանք երկար պիտի վայելեն իրենց ձեռքի գործերը։_
(^23) _Իմ ընտրյալներն այլեւս զուր տեղը չպիտի չարչարվեն
եւ անեծքի համար որդիներ չպիտի ծնեն,
որովհետեւ նրանք իրենց զավակների հետ Աստծուց օրհնված սերունդ են։_
(^24) _Այնպես պիտի լինի, որ դեռ նրանք ձայն չտված՝ պիտի լսեմ նրանց,
դեռ նրանք չխոսած՝ պիտի ասեմ. “ի՞նչ եք ուզում”։_
(^25) _Այն ժամանակ գայլերն ու գառները միասին պիտի արածեն,
եւ առյուծը հարդ պիտի ուտի եզան նման,
օձը հող պիտի ուտի իբրեւ հաց։
Մարդիկ չեն մեղանչելու եւ չեն վնասելու իմ սուրբ լեռան վրա»,-
ասում է Տերը։_

