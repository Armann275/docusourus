
Իսրայելի որոշումը ծառայելու Տիրոջը
(^1) Հեսուն Իսրայելի բոլոր ցեղերին հավաքեց Սելովում, կանչեց Իսրայելի բոլոր ծերերին, նրանց իշխաններին, նրանց
դպիրներին ու նրանց դատավորներին, եւ կանգնեցին Տիրոջ առաջ։ 2 Հեսուն խոսեց ամբողջ ժողովրդի հետ ու ասաց.
«Այսպես է ասում Տերը՝ Իսրայելի Աստվածը. “Հնում գետի այն կողմում պանդխտեցին ձեր նախահայրերը, ինչպես
օրինակ՝ Թարան՝ Աբրահամի եւ Նաքովրի հայրը, եւ պաշտեցին օտար աստվածների։ 3 Գետի [Եփրատի] այն կողմից ես
վերցրի ձեր հայր Աբրահամին եւ նրան առաջնորդեցի քանանացիների ամբողջ երկրով, բազմացրի նրա սերունդը, նրան
տվեցի Իսահակին,^4 Իսկ Իսահակին տվեցի Հակոբին եւ Եսավին, Եսավին որպես ժառանգություն տվեցի Սեիր լեռը։
Հակոբը եւ նրա որդիներն իջան Եգիպտոս եւ այնտեղ մեծ, բազմամարդ ու հզոր ազգ դարձան։ Եգիպտացիները նրանց
չարչարեցին,^5 եւ Տերը հարվածեց եգիպտացիներին նրանց դեմ գործադրած նշաններով եւ զարմանահրաշ գործերով։
(^6) Հետո Տերը ձեզ հանեց Եգիպիտոսից, դուք մտաք ծովը, եւ եգիպտացիները կառքերով ու ձիերով դեպի Կարմիր ծովը
հետապնդեցին ձեր հայրերին։ 7 Մենք աղաղակեցինք Տիրոջը, եւ նա ամպ ու մեգ դրեց մեր եւ եգիպտացիների միջեւ, ծովը
նրանց վրա լցրեց եւ ծածկեց նրանց։ Մեր աչքերը տեսան, թե ի՛նչ արեց Տերը եգիպտացիների երկրում։ Շատ օրեր
մնացիք անապատում։ 8 Եվ նա ձեզ բերեց Հորդանան գետի այն կողմում բնակվող ամորհացիների երկիրը, եւ նրանք ձեր
դեմ պատերազմեցին։ Տերը նրանց մատնեց ձեր ձեռքը, դուք ժառանգեցիք նրանց երկիրն ու կոտորեցիք նրանց ձեր
առաջ։ 9 Մովաբի արքա Սեպփովրի որդի Բաղակը վեր կացավ եւ պատերազմ մղեց Իսրայելի դեմ. մարդ ուղարկեց,
կանչեց Բեովրի որդի Բաղաամին, որ ձեզ նզովի։ 10 Բայց Տերը՝ ձեր Աստվածը, չկամեցավ ձեզ կորստյան մատնել,
օրհնելով օրհնեց ձեզ, ազատեց ձեզ նրանց ձեռքից եւ նրանց մատնեց ձեր ձեռքը։ 11 Դուք անցաք Հորդանան գետը եւ
եկաք Երիքով։ Երիքովի բնակիչները, ինչպես նաեւ ամորհացիները, քանանացիները, փերեզացիները, խեւացիները,
հեբուսացիները, քետացիները եւ գերգեսացիները պատերազմեցին ձեր դեմ, եւ Տերը նրանց ձեր ձեռքը մատնեց։
(^12) Ձեզանից առաջ իշամեղուներ ուղարկեց եւ նրանց՝ ամորհացիների տասներկու թագավորներին քշեց ձեր առաջից։ Ո՛չ
քո սրով եւ ո՛չ էլ քո աղեղով արվեց այդ։ 13 Տերը ձեզ տվեց այս երկիրը, որտեղ դուք չեք աշխատել, եւ բնակվում եք այն
քաղաքներում, որ դուք չեք շինել, ուտում եք այն այգիներից եւ թզենիներից, որ դուք չեք տնկել”։ 14 Արդ, դուք վախեցե՛ք
Տիրոջից, ծառայե՛ք նրան շիտակությամբ եւ արդարությամբ, հեռացրե՛ք օտար աստվածներին, որոնց պաշտեցին ձեր
հայրերը գետի այն կողմում եւ Եգիպտոսում, եւ պաշտե՛ք Տիրոջը։ 15 Իսկ եթե ձեզ համար հաճելի չէ պաշտել Տիրոջը, ապա
այսօր որոշե՛ք, թե ո՛ւմ եք պաշտելու. գետի այն կողմի ձեր հայրերի՞ աստվածներին, թե՞ ամորհացիների աստվածներին,
որոնց երկրում դուք բնակվում եք։ Իսկ ես եւ իմ տունը Տիրոջն ենք պաշտում, որովհետեւ նա սուրբ է»։ 16 Ժողովուրդը
պատասխան տվեց եւ ասաց. «Քա՛վ լիցի, որ մենք թողնենք Տիրոջը՝ մեր Աստծուն, եւ օտար աստվածներ պաշտենք,
(^17) որովհետեւ Տերն է մեր Աստվածը, նա հանեց մեզ եւ մեր հայրերին եգիպտացիների երկրից՝ ծառայության տնից, մեզ
համար նա մեծամեծ նշաններ գործեց, պահպանեց մեզ մեր անցած ամբողջ ճանապարհին, պահպանեց բոլոր ազգերի
մեջ, որոնց միջով մենք անցանք։ 18 Տերը մեր առաջից քշեց ամորհացիներին եւ այս երկրում բնակվող բոլոր ազգերին.
ուրեմն մենք էլ Տիրոջն ենք պաշտելու, որովհետեւ նա է մեր Աստվածը»։
(^19) Հեսուն ասաց ժողովրդին. «Դուք չեք կարող Տիրոջը պաշտել, որովհետեւ նա սուրբ է. նա, նախանձախնդիր լինելով,
չի ների ձեր մեղքերն ու անօրենությունները,^20 երբ թողնեք Տիրոջը եւ օտար աստվածներին պաշտեք։ Նա կչարչարի եւ
կոչնչացնի ձեզ այն բարիքների փոխարեն, որ արել է ձեզ համար»։ 21 Ժողովուրդն ասաց Հեսուին. «Այդպես չէ, մենք
Տիրոջն ենք պաշտելու»։ 22 Հեսուն ասաց ժողովրդին. «Ահա դուք ինքներդ ձեր վկաներն եք, որ դո՛ւք Տիրոջն ընտրեցիք՝
նրան պաշտելու համար»։ Նրանք ասացին. «Վկա ենք»։ Նա ասաց.^23 «Արդ, հեռացրե՛ք ձեզանից օտար աստվածներին
եւ ձեր սիրտը Տիրոջը՝ Իսրայելի Աստծո՛ւն դարձրեք»։ 24 Ժողովուրդը Հեսուին ասաց. «Տիրոջը՝ մեր Աստծուն պիտի
պաշտենք եւ նրա ձայնին պիտի անսանք»։
(^25) Այդ օրը Հեսուն ժողովրդի հետ ուխտ արեց եւ Սելովում, Իսրայելի Աստծու խորանի առաջ նրան օրենքներ եւ
կանոններ տվեց։ 26 Հեսուն դրանք գրեց Աստծու օրենքի գրքում, մի մեծ քար վերցրեց եւ այն կանգնեցրեց Տիրոջ առաջ
Բեւեկնի ծառի տակ։ 27 Եվ Հեսուն ամբողջ ժողովրդին ասաց. «Ահա այս քարը ձեզ վկա թող լինի, որովհետեւ սա լսեց
Տիրոջ բոլոր խոսքերը, որ նա այսօր ձեզ ասաց. սա թող վկա լինի ձեզ հետագա օրերին, եթե ուրանաք Տիրոջը՝ ձեր
Աստծուն»։ 28 Ապա Հեսուն արձակեց ժողովրդին, ու ամեն մեկը գնաց իր տեղը։ 29 Եվ Իսրայելը պաշտեց Տիրոջը Հեսուի
կենդանության բոլոր օրերին եւ այն ծերերի կենդանության բոլոր օրերին, որոնք ողջ մնացին Հեսուից հետո, եւ որոնք
տեսան Տիրոջ բոլոր գործերը, որ նա արեց Իսրայելի համար։
(^30) Սրանից հետո Նավեի որդի Հեսուն՝ Տիրոջ ծառան, հարյուր տասը տարեկանում մեռավ։ 31 Նրան թաղեցին իր
ժառանգության սահմաններում՝ Թամնաթսարայում, Եփրեմի լեռան վրա, Գայաս լեռան հյուսիսային կողմում։
31 ա Այնտեղ, որտեղ թաղեցին նրան, որպես հիշատակ նրա հետ դրեցին քարե այն դանակները, որոնցով նա
Գաղգաղայում թլփատել էր Իսրայելի որդիներին, երբ նրանց հանեց Եգիպտոսից, ինչպես հրամայել էր Տերը. դրանք
այնտեղ են մինչեւ այսօր։


(^32) Իսրայելի որդիները Եգիպտոսից հանեցին Հովսեփի ոսկորները եւ դրանք թաղեցին Սյուքեմում՝ ագարակի այն
մասում, որ հարյուր գառով առել էր Հակոբը Սյուքեմում բնակվող ամորհացիներից եւ բաժին էր տվել Հովսեփին։
(^33) Դրանից հետո վախճանվեց Եղիազար քահանան՝ Ահարոնի որդին, եւ թաղվեց իր որդի Փենեեսին պատկանող
Գաբաաթում, որ տվել էին նրան Եփրեմի լեռան վրա։
33 ա Այդ օրերին Իսրայելի որդիները, վերցնելով Աստծու Ուխտի տապանակը, տանում էին իրենց հետ։ Եվ Փենեեսը
քահանայացավ իր հոր՝ Եղիազարի փոխարեն, մինչեւ որ մահացավ եւ թաղվեց Գաբաաթի իր կալվածքում։
33 բ Իսրայելի որդիները գնացին ամեն մեկն իր տեղն ու իր քաղաքը։ Եվ Իսրայելի որդիները պաշտեցին Աստարտին
եւ Աստարովթին եւ իրենց շրջակայքում եղած ազգերի աստվածներին։ Եվ Տերը նրանց մատնեց Մովաբի արքա Եգղոմի
ձեռքը, որը տիրեց նրանց տասնութ տարի։

