
Աստված թույլ է տալիս, որ չարերը գործեն
(^1) _«Ամբարտավաններն ինչո՞ւ մոռացան Տիրոջը._
(^2) _ամբարիշտները սահմանն անցան։
Հոտը հովվի հետ հափշտակեցին,_
(^3) _որբուկի էշը քշեցին տարան ու այրու եզն անգամ վերցրին։_
(^4) _Խեղճին շեղեցին ուղիղ շավիղից.
երկրի հեզերին, բոլորին մեկտեղ թաքցրեցին նրանք,_
(^5) _ու սրանք դարձան ինչպես վայրի էշ՝ դաշտերում։
Վատնեցին իրենց գործերն ինձ համար.
քաղցր եղավ նրանց հացը լկտիների հետ։_
(^6) _Չհասած արտը, որ իրենցը չէր, հնձեցին նրանք.
խեղճերը մշակեցին ամբարիշտների այգին, բայց հաց ու վարձ չստացան։_
(^7) _Նրանք բազում մերկերի քնեցրին առանց հագուստի,
զգեստը հանեցին նրանց վրայից։_
(^8) _Նրանք թրջվում են լեռների ցողից.
քանի որ բնակվելու տեղ չունեն._


_ժայռերի տակ են ապաստան գտնում։_

(^9) _Հափշտակեցին ստինքից որբին
եւ թշվառին տառապեցրին։_
(^10) _Իզուր քնեցրին մերկին անհագուստ,
սովահարների հացը կտրեցին։_
(^11) _Դարան սարքեցին կիրճերում իզուր.
ճանապարհն ուղիղ՝ չիմացան երբեք։_
(^12) _Մարդիկ զրկվեցին քաղաքից, տնից.
հոգիները մանուկների խիստ հեծեծեցին,
եւ նա ինչո՞ւ չի այցելում սրանց։_
(^13) _Երկրում ապրեցին, սակայն չիմացան.
արդարության ճանապարհը չճանաչեցին.
նրա շավիղով երբեք չընթացան։_
(^14) _Տեղեկանալով նրանց գործերին՝ խավարի մատնեց նրանց,
ու կնմանվեն գիշերվա գողի։_
(^15) _Շնացողն աչքը խավարին է սեւեռում։
Եվ կասի՝ «Թող ոչ մեկի աչքը չտեսնի ինձ.
քող է գցել իր երեսին»։_
(^16) _Մութի մեջ է փորել իր տունը.
ցերեկը փակել են իրենց
ու չեն իմացել՝ ի՛նչ է լույսը։_
(^17) _Առավոտը նրանց բոլորի համար մահվան ստվեր է,
եւ ըմբռնում են տագնապը մահվան ստվերի։_
(^18) _Աննշան է ջրերի երեսին,
թող կործանվի նրանց ունեցվածքը երկրի վրա._
(^19) _եւ նրանց տունկերը լինեն ցամաքած հողի վրա.
որբից խլեցին խուրձը ցորենի._
(^20) _նրանց մեղքերը երեսով տվեցին,
ցողի մշուշի նման անհայտ էլ կմնա։
Եվ թող նրան հատուցվի իր արածի համեմատ.
անիրավ ամեն մարդ թող ջարդվի քայքայված ծառի պես,_
(^21) _քանի որ ամուլ կնոջը բարի բան չի արել,
որբեւայրուն չի ողորմել,_
(^22) _տկարին կործանել է բարկությամբ։
Ու անգամ թե ոտքի կանգնի՝
վստահ չի լինի իր կյանքի հանդեպ։_
(^23) _Հիվանդանալիս չի ակնկալի, որ կառողջանա,
այլ կընկնի նա հիվանդությունից._
(^24) _իր հոխորտանքով շատերին է տառապեցրել։
Կթառամի տոթ եղանակին,
ինչպես խոտը կամ ինչպես հասկը՝ ընկած ցողունից։_
(^25) _Թե լինի մեկը, որ ասի, թե ստեր եմ խոսում,
թող բանի տեղ չդնի իմ ասածները»։_
