
Դավթի հաղթանակի երգը
( Սաղ. 18)
(^1) Այն օրը, երբ Տերը Դավթին փրկել էր իր բոլոր թշնամիներից ու Սավուղի ձեռքից, Դավիթը Տիրոջն ուղղեց
օրհնության հետեւյալ խոսքերը.
(^2) _«Տերն իմ վեմն է, ամրությունն ու փրկիչը։_
(^3) _Թող Աստված ինձ պահապան լինի. ես նրան եմ ապավինել։
Նա է իմ հովանավորը, իմ փրկության եղջյուրը,
իմ պաշտպանն ու իմ փրկության ապավենը։
Անիրավ մարդկանցից փրկի՛ր ինձ, Տե՜ր։_
(^4) _Օրհնյալ Տիրոջն եմ աղերսում, որ ազատվեմ իմ թշնամիներից։_
(^5) _Ինձ պաշարեցին մահվան կործանումները,
ինձ խռովեցրին անօրենության հեղեղները։_
(^6) _Մահվան երկունքն ինձ պատեց,
մահվան որոգայթներն ինձ հասան։_
(^7) _Իմ նեղության մեջ Տիրոջը պիտի դիմեմ,
իմ Աստծուն աղաղակեմ,
եւ նա իր սուրբ տաճարից կլսի իմ ձայնը,
իմ աղաղակը նրա ականջին կհասնի։_
(^8) _Երկիրը նայեց, ալեկոծվեց ու ցնցվեց,
երկնքի հիմքերը դղրդացին ու տապալվեցին,
քանի որ Տերը բարկացել էր դրանց վրա։_
(^9) _Նրա բարկությունից ծուխ ելավ,
ու նրա բերանից՝ լափող հուր։
Նրանից կայծակներ արձակվեցին,_
(^10) _նա խոնարհեցրեց երկինքն ու իջավ։
Մառախուղ կար նրա ոտքերի տակ։_
(^11) _Նա նստեց քերովբեների վրա ու թռավ,
եւ երեւաց հողմերի թեւերի վրա։_


(^12) _Նա իրեն խավարով պատեց, խավարով ծածկեց իր խորանը
ու ջրերի խավարով թանձրացրեց երկնի ամպերը։_
(^13) _Նրա առաջ եղած լույսի ցոլքից հրե կայծակներ բորբոքվեցին։_
(^14) _Տերը երկնքից որոտաց, ու Բարձրյալը ձայն տվեց։_
(^15) _Նա իր նետերն արձակեց ու ցրեց դրանք,
փայլատակումներ փայլատակեցրեց ու զարհուրեցրեց նրանց։_
(^16) _Ծովի խորխորատները բացվեցին,
եւ երեւան եկան հիմքերը տիեզերքի՝
Տիրոջ սաստից ու նրա բարկության շնչից։_
(^17) _Բարձունքներից ուղարկեց
եւ ինձ դուրս բերեց հորդառատ ջրերից։_
(^18) _Նա ինձ կորզեց իմ թշնամիների
եւ ինձ ատողների բռնությունից,
քանզի նրանք ինձանից ավելի զորավոր եղան։_
(^19) _Նեղ օրեր հասան ինձ վրա,
սակայն Տերն ինձ նեցուկ եղավ։_
(^20) _Նա ինձ դուրս բերեց անդորրություն ու փրկեց ինձ,
քանզի սիրեց ինձ։_
(^21) _Տերն ինձ հատուցեց ըստ իմ արդարության,
Տերն ըստ իմ ձեռքերի մաքրության պիտի հատուցի ինձ։_
(^22) _Ես պահել եմ Տիրոջ ճանապարհները
եւ իմ Աստծու դեմ ամբարշտություն չեմ գործել։_
(^23) _Նրա բոլոր օրենքներն իմ առաջ են,
եւ ես նրա պատգամներից չեմ շեղվել։_
(^24) _Նրա առաջ անբիծ եմ եղել
եւ նախօրոք հեռու մնացել անօրենությունից։_
(^25) _Տերն ինձ թող հատուցի ըստ իմ արդարության
ու Տիրոջ աչքի առաջ ըստ իմ ձեռքերի մաքրության։_
(^26) _Սրբի հետ սուրբ կլինես,
կատարյալ մարդու հետ՝ կատարյալ։_
(^27) _Ընտրյալի հետ ընտրյալ կլինես,
իսկ ծուռի հետ՝ ծուռ։_
(^28) _Դու կփրկես տնանկ ժողովրդին,
իսկ ամբարտավանների աչքերը կխոնարհեցնես։_
(^29) _Դո՛ւ ես իմ ճրագը, Տե՜ր,
դո՛ւ ես լուսավորելու իմ խավարը։_
(^30) _Որովհետեւ քո օգնությամբ պիտի սլանամ, ինչպես թեթեւ զինված մարտիկ
եւ իմ Աստծու շնորհիվ պիտի ցատկեմ պարսպի վրայով։_
(^31) _Իմ հզո՜ր Աստված, քո ճանապարհն անարատ է։
Հզոր է Տիրոջ խոսքը, փորձված.
նա հովանավոր է բոլոր իրեն ապավինողներին։_
(^32) _Ո՞վ է հզոր, բացի քեզանից, Տե՜ր,
եւ ո՞վ է արարիչ, բացի մեր Աստծուց։_
(^33) _Հզոր է Տերը, որն ինձ հզորացնում է զորությամբ,
իմ ճանապարհներն անարատ դարձնում։_
(^34) _Իմ ոտքերը եղջերուների ոտքերի նման է անում,
եւ ինձ բարձունքների վրա է կանգնեցնում։_
(^35) _Նա իմ ձեռքը պատերազմի է սովորեցնում
եւ պղնձե աղեղը հաստատում իմ բազուկներում։_
(^36) _Դու ես ինձ տվել իմ փրկության վահանը,
եւ իմ հնազանդությունը մեծացրեց ինձ։_
(^37) _Դու իմ ճամփան ընդարձակ կդարձնես,
իմ սրունքները չսասանվեցին։_
(^38) _Ես պիտի հալածեմ իմ թշնամիներին,
նրանց պիտի կոտորեմ ու հետ չպիտի դառնամ,
մինչեւ իսպառ չոչնչացնեմ նրանց։_
(^39) _Ես խորտակելու եմ նրանց, ու ոտքի չեն կանգնելու։
Նրանք պիտի ընկնեն իմ ոտքերի տակ։_
(^40) _Դու ինձ զորությամբ կգոտեպնդես, որ պատերազմեմ,
եւ դու իմ դեմ ելնողներին իմ ձեռքը կհանձնես։_
(^41) _Դու իմ թշնամիներին ինձանից հեռու վանեցիր
ու իմ ատելիներին կոտորեցիր։_
(^42) _Նրանք պիտի աղաղակեն, բայց ոչ ոք նրանց չպիտի օգնի։
Նրանք Տիրոջը դիմեցին, բայց նա չլսեց նրանց։_
(^43) _Ես նրանց պիտի մանրացնեմ գետնի հողի պես
եւ պիտի տրորեմ փողոցի ցեխի պես։_
(^44) _Դու ինձ կփրկես ժողովուրդների կռվից
եւ ինձ կկանգնեցնես ազգերի գլխին։
Ինձ անծանոթ ժողովուրդը ծառայեց ինձ,_
(^45) _Օտարների որդիները երբ իմ մասին լսեցին,_


սուտ կերպով հավատարմություն հայտնեցին ինձ։
(^46) _Օտարների որդիները պիտի դուրս նետվեն,
պիտի դուրս ընկնեն իրենց թաքստոցներից։_
(^47) _Կենդանի է Տերը, եւ օրհնյալ է իմ պահապանը։
Բարձրանալու է Տերը՝ իմ փրկության պահապանը։_
(^48) _Հզոր է Տերը, նա վրեժխնդիր է,
ժողովուրդներին հպատակ է դարձնում ինձ։_
(^49) _Նա ինձ կփրկի իմ թշնամիներից
եւ ինձ վրա հարձակվողներից ավելի վեր կդասի ինձ,
անիրավ մարդուց կփրկի ինձ։_
(^50) _Այս բանի համար ազգերի մեջ պիտի գոհանամ քեզանից, Տե՜ր,
եւ քո անունը պիտի գովերգեմ իմ սաղմոսներում։_
(^51) _Նա թագավորի փրկությունն ապահովում է
եւ ողորմություն է անում իր օծյալին՝ Դավթին,
ու նրա սերնդին մինչեւ հավիտյան»։_
