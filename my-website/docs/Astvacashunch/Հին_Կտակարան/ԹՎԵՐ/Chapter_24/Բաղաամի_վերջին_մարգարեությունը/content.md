
(^1) Բաղաամը, տեսնելով, որ Տիրոջը հաճելի է Իսրայելին օրհնելը, այլեւս հմայությունների չդիմեց, ինչպես սովոր էր,
այլ երեսը դարձրեց դեպի անապատ։ 2 Բաղաամը, իր աչքերը բարձրացնելով, տեսավ Իսրայելին՝ բանակած ըստ ցեղերի։
Աստծու հոգին իջավ նրա վրա,^3 եւ նա առակի ձեւով ասաց.
_«Խոսում է Բաղաամը՝ Բեովրի որդին,_
(^4) _խոսում է ճշմարտատես այրը,
որ քնի մեջ բաց աչքերով է տեսել Աստծու տեսիլը։_
(^5) _Ինչքա՜ն գեղեցիկ են քո տները, Հակո՛բ,
եւ քո վրանները, Իսրայե՛լ։_
(^6) _Դրանք նման են հովանի անող անտառների,
եւ գետերի ափին գտնվող բուրաստանների,
եւ վրանների, որ կանգնեցրեց Տերը,
եւ նման են հոսող ջրերի ափին գտնվող մայրիների։_
(^7) _Այդ սերնդից պիտի ծնվի մի մարդ,
որ պիտի տիրի բազում ազգերի։
Նրա թագավորությունը Գովգի թագավորությունից հզոր պիտի լինի,
նրա թագավորությունը պիտի բարգավաճի։_


(^8) _Աստված նրան առաջնորդեց Եգիպտոսից,
եւ նա իբրեւ միեղջերուի զորություն է նրա համար։
Նա պիտի ուտի իր թշնամի ժողովուրդներին,
նրանց գիրությունը պիտի հյուծի
եւ իր նետերով նետահար պիտի անի իր թշնամիներին։_
(^9) _Նա փռված պիտի հանգստանա առյուծի պես,
եւ առյուծի կորյունի պես։
Ո՞վ կհամարձակվի զարթնեցնել նրան։
Թող օրհնվեն քեզ օրհնողները,
եւ անիծվեն քեզ անիծողները»։_
(^10) Բաղակը բարկացավ Բաղաամի վրա եւ ափերն իրար զարկեց։ Բաղակն ասաց Բաղաամին. «Ես քեզ կանչեցի,
որպեսզի անիծես իմ թշնամիներին, իսկ դու ահա օրհնելով օրհնեցիր նրանց երեք անգամ։ 11 Արդ, փախի՛ր քո տեղը։
Ուզում էի պատվել քեզ, բայց Տերը շեղեց քեզ փառքից»։ 12 Բաղաամն ասաց Բաղակին. «Մի՞թե ինձ մոտ ուղարկած քո
բանագնացներին չասացի.^13 “Եթե Բաղակն ինձ իր տնով լի արծաթ ու ոսկի էլ տա, ես չեմ կարող անտեսել Տիրոջ խոսքը
եւ ոչ էլ կարող եմ ինձնից լավ կամ վատ դարձնել այն։ Ինչ որ ասի Աստված, այն էլ խոսելու եմ”։
(^14) Իսկ հիմա ահա գնում եմ իմ տեղը։ Արի՛ քեզ հայտնեմ, թե այդ ժողովուրդն առաջիկայում ի՛նչ է անելու քո
ժողովրդին»։ 15 Եվ նա առակով ասաց.
_«Խոսում է Բաղաամը՝ Բեովրի որդին,
ճշմարտատես այն մարդը,_
(^16) _որ լսել է Աստծու պատգամները
եւ հմուտ է Բարձրյալի գիտությանը,
քնի մեջ բաց աչքերով է տեսել Աստծու տեսիլը։_
(^17) _Ես ցույց եմ տալու նրան, բայց ոչ հիմա,
երանելի եմ դարձնելու նրան, բայց ոչ մոտ ժամանակում։
Ծագելու է Հակոբի աստղը,
մի մարդ է բարձրանալու Իսրայելից
եւ հարվածելու է Մովաբի իշխաններին,
գերեվարելու է Սեթի բոլոր հետնորդներին։_
(^18) _Նա պիտի ժառանգի Եդովմը,
որ պատկանում է իր թշնամի Եսավին։
Եվ դա Իսրայելն անելու է զորությամբ։_
(^19) _Հակոբի ցեղից պիտի ելնի այդ այրը
եւ պիտի կոտորի այդ քաղաքից փրկվածներին»։_
(^20) _Ամաղեկացիներին տեսնելով՝ նա առակի կարգով ասաց.
«Ամաղեկացիները ազգերից հնագույնն են,
բայց կորստյան պիտի մատնվի նրանց սերունդը»։_
(^21) _Կինեցիներին տեսնելով՝ նա առակով ասաց.
«Ամուր է քո բնակավայրը,
բայց եթե քարանձավներում էլ դնես քո բույնը,_
(^22) _եթե անգամ Բեովրի հմտությամբ կառուցվի ձեր բույնը,
միեւնույնն է, ասորեստանցիները գերեվարելու են ձեզ»։_
(^23) _Ապա առակով ասաց.
«Ո՞վ ողջ կմնա, եթե Աստված այս բաներն անի։_
(^24) _Կիտացիները կգան
ու կչարչարեն Ասուրին
ու կչարչարեն եբրայեցիներին,
բայց իրենք էլ գլխովին կկորչեն»։_
(^25) Բաղաամը վեր կացավ, վերադարձավ, գնաց իր բնակատեղին, իսկ Բաղակն էլ գնաց իր բնակատեղին։
