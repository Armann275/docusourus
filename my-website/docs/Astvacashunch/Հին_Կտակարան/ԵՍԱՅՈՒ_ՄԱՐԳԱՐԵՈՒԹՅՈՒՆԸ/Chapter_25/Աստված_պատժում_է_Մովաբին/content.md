
Փառաբանության երգ
(^1) _Տե՛ր, Աստվա՛ծ իմ,
ես պիտի փառաբանեմ քեզ,
պիտի օրհնեմ քո անունը,
քանզի սքանչելի բաներ կատարեցիր՝
առաջին խորհուրդը ճշմարիտ։
Այո՛, Տե՛ր,_^2 _քաղաքները վերածեցիր հողաբլուրների,
բերդաքաղաքներն իրենց հիմքերից կործանեցիր.
թող ամբարիշտների քաղաքը հավիտենապես չվերաշինվի։_
(^3) _Դրա համար էլ աղքատ ժողովուրդը պիտի օրհնի քեզ,
զրկված մարդկանց քաղաքները պիտի օրհնեն քեզ,_
(^4) _որովհետեւ բոլոր խոնարհ քաղաքներին օգնական դարձար,
իսկ թշվառությունից տանջվածին՝ ապավինության հարկ՝
չար մարդկանցից փրկելով նրանց։_
(^5) _Դու ծարավածների համար ապավեն ես
եւ զրկված մարդկանց համար՝ ոգի։
Նմանվեցինք տկարացած մարդկանց՝ ծարաված Սիոնում,
ամբարիշտ մարդկանց պատճառով, որոնց ձեռքը մատնեցիր մեզ։_
(^6) _Զորությունների Տերն այնպես պիտի անի,
որ բոլոր հեթանոսներն այս լեռան վրա ուրախություն վայելեն,
գինի խմեն,
օծվեն մրուրից մաքրված յուղով_
(^7) _եւ ընկղմվեն այս լեռան մեջ։
Պատմի՛ր սա բոլոր հեթանոսներին,
քանզի բոլոր ազգերի համար Տերն այս խորհուրդն ունի։_
(^8) _Մահը զորացավ եւ կուլ տվեց,
բայց Աստված բոլորի երեսից արցունքն իսպառ կտրեց,
ժողովրդի նախատինքը վերացրեց ամբողջ աշխարհից,
քանի որ սա Տիրոջ բերանը խոսեց.
ինչպես ամպի հովանին հաղթահարում է տապը,
այնպես էլ նա պիտի թուլացնի հզորների բազուկները։_
(^9) _Ու այն օրը պիտի ասեն.
«Ահա մեր Աստվածը, որի վրա հույս էինք դրել մենք,
նա պիտի փրկի մեզ, քանզի նա է Տերը, որին սպասում էինք.
ցնծանք եւ ուրախանանք մեր փրկությամբ»։_
(^10) _Աստված մեզ հանգիստ է պարգեւելու այս լեռան վրա,
իսկ մովաբացին ոտքի կոխան պիտի լինի,
ինչպես որ կալն է ճզմվում կամնասայլի տակ։_
(^11) _Տերն իր ձեռքերը պիտի երկարի այնտեղ
եւ այդպես նրան պիտի թշվառացնի ու կործանի,
հողին պիտի հավասարեցնի նրա հպարտությունը՝
նրա վրա տարածելով իր ձեռքերը։_
(^12) _Քո ապաստանի պարիսպների բարձրությունը պիտի խոնարհեցնի՝
գետնին հավասարեցնելով այն։_

