
(^1) _Գիշերն անկողնուս մեջ փնտրեցի իմ հոգու սիրելիին,
փնտրեցի նրան եւ չգտա,
կանչեցի, բայց ձայն չտվեց ինձ։_
(^2) _Վեր կենամ ու շրջեմ քաղաքով,
փողոցներով ու հրապարակներով
եւ փնտրեմ իմ հոգու սիրելիին։
Փնտրեցի նրան, բայց չգտա,
կանչեցի նրան, բայց ձայն չտվեց ինձ։_
(^3) _Քաղաքում շրջող պահապանները հանդիպեցին ինձ։_
Հարսն ասում է պահապաններին.
_Արդյոք չե՞ք տեսել իմ հոգու սիրելիին։_
(^4) _Երբ նրանցից փոքր-ինչ անցա, գտա իմ հոգու սիրելիին։_
Փեսային գտնելով՝ ասում է.
_Բռնեցի նրան եւ բաց չթողեցի,
մինչեւ չտարա նրան իմ մոր տունը
եւ ինձ ծնողի սենյակը։_
Հարսը երկրորդ անգամ է երդվեցնում օրիորդներին.
(^5) _Երդվեցնում եմ ձեզ, դուստրե՛ր Երուսաղեմի,
ագարակի զորություններով եւ ուժերով,
եթե վեր կենաք, չարթնացնե՛ք նրան,
մինչեւ որ նա չկամենա։_
Փեսան ասում է հարսի մասին.
(^6) _Ո՞վ է սա, որ ելնում գալիս է անապատից՝
ինչպես ծառացած-բարձրացած ծուխ,
ինչպես զմուռս եւ կնդրուկ՝
յուղագործների ամեն տեսակ փոշուց պատրաստված։_
Օրիորդներն այսպես ասացին.
(^7) _Ահա Սողոմոնի գահավորակը,
նրա շուրջը վաթսուն սպառազեն մարդիկ են Իսրայելի քաջերից։_
(^8) _Բոլորն էլ՝ պատերազմի հմուտ սուսերավորներ,
յուրաքանչյուր այր՝ սուրն ազդրին՝
ընդդեմ գիշերվա արհավիրքների։_
(^9) _Սողոմոն արքան գահավորակ պատրաստեց իրեն
Լիբանանի փայտից։_
(^10) _Նրա սյուները շինեց արծաթից,
կոնքերը՝ ոսկուց,
ձեղունը՝ ծիրանիից,
մեջը՝ ակնազարդ՝
տարածված Երուսաղեմի դուստրերի սիրով։_
(^11) _Դուստրե՛ր Սիոնի, ելե՛ք եւ նայե՛ք
Սողոմոն արքային՝ այն պսակով,
որով նրան պսակեց նրա մայրը նրա փեսայության
եւ նրա սրտի ուրախության օրը։_
