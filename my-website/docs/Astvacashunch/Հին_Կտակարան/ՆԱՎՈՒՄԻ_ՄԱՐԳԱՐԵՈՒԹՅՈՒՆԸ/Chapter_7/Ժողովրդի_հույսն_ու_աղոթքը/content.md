
Մարգարեի ողբը
(^1) _Վա՜յ ինձ, որովհետեւ եղա ինչպես հասկաքաղը հունձքի ժամանակ եւ ճռաքաղը՝
այգեկութի ժամանակ,
եւ չկար ողկույզ առաջին բերքից, որից ուտում էի։
Վա՜յ իմ անձին,_^2 _որովհետեւ երկյուղածն անհետացավ երկրից,
եւ չկա արդար մարդկանց մեջ.
բոլորն արյամբ են դատում,
յուրաքանչյուրը սաստիկ նեղում է իր ընկերոջը։_
(^3) _Իրենց ձեռքերը պատրաստ են չարության։
Իշխանը պահանջում է,
եւ դատավորը խաղաղության խոսքեր է ասում ըստ իր անձի ցանկության։_
(^4) _Կհանեմ նրանց բարիքները, ինչպես ցեցը,
որ ուտում է եւ շրջվում օրենքի դեմ այցելության օրը։
Վա՜յ, վա՜յ, եկավ հասավ քո վրեժխնդրությունը.
արդ, նրանց համար լացողներ կլինեն։_
(^5) _Մի՛ հավատացեք սիրելիներին
եւ մի՛ ապավինեք իշխաններին,
եւ զգո՛ւյշ եղիր քո կողակցից՝ նրան ինչ-որ բան պատմելու._
(^6) _որովհետեւ որդին անարգում է հորը,
եւ դուստրը կելնի իր մոր դեմ, հարսը՝ իր սկեսրոջ դեմ,_


_եւ մարդու թշնամին իր ընտանիքը կլինի։_

(^7) _Սակայն ես Տիրոջ վրա աչքս կհառեմ,
կսպասեմ իմ փրկիչ Աստծուն,
եւ Տերը՝ իմ Աստվածը, կլսի ինձ։_
(^8) _Մի՛ չարախնդա ինձ վրա, ո՛վ իմ թշնամի.
եթե գլորվեցի, դարձյալ կկանգնեմ,
եթե խավարում նստեմ, Տերն է իմ լույսը։_
(^9) _Տիրոջ բարկությանը կհամբերեմ,
որովհետեւ մեղանչեցի նրա դեմ,
մինչեւ արդարացնի իմ դատաստանը եւ ինձ արդարությամբ դատի,
ինձ հանի դեպի լույսը, եւ տեսնեմ նրա արդարությունը։_
(^10) _Եվ ինձ կտեսնի իմ թշնամին,
եւ ամոթը կպատի նրան, որ ասում էր ինձ.
«Ո՞ւր է Տերը՝ քո Աստվածը»։
Իմ աչքերը կտեսնեն նրան։
Արդ, ոտքի կոխան կլինի, ինչպես ցեխը՝ ճանապարհի վրա։_
(^11) _Աղյուսի ծեփի օրը. այդ օրը կլինի քո կործանումը,
եւ կմերժի քո օրենքները։_
(^12) _Այդ օրը քո քաղաքները կենթարկվեն ասորեստանցիների պաշարման եւ ավարին,
իսկ քո ամուր քաղաքները՝ բաժանման, Ծուրից մինչեւ գետը,
ծովից մինչեւ ծով եւ լեռից մինչեւ լեռ։_
(^13) _Եվ երկիրը կկործանվի իր բնակիչներով հանդերձ՝
նրանց գործերի պտղի պատճառով։_
(^14) _Քո ցեղերի գավազանով արածեցրո՛ւ քո ժողովրդին
եւ քո ժառանգության հոտերը,
որ առանձին բնակվում են անտառում՝ Կարմելոսում.
թող արածեն Բասանում եւ Գաղաադում, ինչպես հին օրերին։_
(^15) _Եվ եգիպտացիների երկրից քո ելքի օրերի
նման հրաշքներ ցույց կտամ նրանց։_
(^16) _Հեթանոսները կտեսնեն ու կամաչեն իրենց ամբողջ զորությունից.
ձեռքները կդնեն իրենց բերաններին,
եւ նրանց ականջները կխլանան։_
(^17) _Կլիզեն հողը, ինչպես օձերը, որ սողում են երկրի վրա,
կխռովվեն իրենց պաշարման մեջ
եւ կզարհուրեն Տիրոջից՝ մեր Աստծուց, եւ կվախենան քեզնից։_
(^18) _Կա՞ այլ Աստված քեզ նման, որ ջնջում է անօրենությունները,
անտեսում է իր ժառանգության երկրի մնացորդների անիրավությունները
եւ չի պահում իր բարկությունը՝ որպես վկայություն,
քանի որ ողորմություն կամեցող է։_
(^19) _Կդառնա ու կգթա մեզ, կընկղմի մեր մեղքերը
եւ ծովի խորքերը կնետի մեր բոլոր անօրենությունները։_
(^20) _Ճշմարտություն կտա Հակոբին,
ողորմություն՝ Աբրահամին,
ինչպես երդվեց մեր հայրերին հին օրերում։_

