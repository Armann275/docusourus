
Վերստին կրկնեմ խօսքի նոյն կարգով, մինչեւ որ
ազդմամբ հաւատի լոյսը յայտնուի հրաշապէս
վերաւետելու նոր խաղաղութիւն:
Արտասուալից հառաչելով`
Աղաչում եւ աղերսում ենք
Արարչութեանդ` փառաւորուած բոլորի կողմից,
Անեղծ, անստեղծ եւ անժամանակ գթած Հոգուդ,
Որ մեր անմռունչ հեծութիւնների
Բարեխօսն ես ողորմած Հօրդ առջեւ,


Որ պահում ես սրբերին
Եւ մաքրագործում յանցաւորներին,
Եւ տաճարներ ես կանգնեցնում
Բարձրեալ Հօրդ կենդանի ու ապրեցնող կամքին:
Արդ` ազատիր մեզ անմաքուր բոլոր գործերից,
Որ հաճելի չեն քո բնութեանը,
Թող չմարի փայլը լոյսիդ շնորհների
Մեր աչքերի հայեցումից,
Որովհետեւ իմացանք` կմիանաս մեզ,
Թէ յար աղօթենք եւ ապրենք ընտիր, խնկելի
վարքով:
Եւ քանզի մէկըդ Երրորդութիւնից պատարագւում
է,
Միւսն ընդունում`
Իր անդրանիկի հաշտարար արեամբ
Դառնալով դէպ մեզ,
Դու կընդունես մեր պաղատանքները
Եւ կյարդարես մեզ օթեւաններ`
Պատուական, բոլոր յարմարանքներով,
Երկնաւոր գառանդ ճաշակումը վայելելու,
Որպէսզի առանց դատապարտող պատիժների
ընդունենք
Նոր կեանքի փրկութեան անմահարար այս
մանանան:
Եւ թող հալչի մեր գայթակղութիւնն այս հրից,
Ինչպէս մարգարէն կենդանախարոյկ կայծակմամբ
Ունելիով մատուցեց,
Որ ամէնուր քարոզուի քո գթութիւնը,
Ինչպէս Աստծոյ Որդւով` Հօր քաղցրութիւնը,
Որ անառակ որդուն մօտեցրեց հօր
ժառանգութեանը
Եւ պոռնիկներին առաջնորդեց
Արդարների երանութեան երկնային
արքայութիւնը:

