
Աստված բարձրացնում է արդարին
(^1) _Նորոգվե՛ք իմ առաջ, ո՛վ կղզիներ,
քանի որ իշխանները նորոգվելու են զորությամբ,
մոտենալու են ու միասին խոսելու եւ հայտարարելու են արդար դատաստանի մասին։_
(^2) _Արեւելքից ո՞վ արթնացրեց արդարությունը եւ կանչեց նրան իր հետեւից.
նա գնալու է եւ ազգերի հանդիման հատուցում է տալու,
սարսափահար է անելու թագավորներին,
հողին է հանձնելու նրանց սրերը,
խռիվի պես վանելու է նրանց նետերը,_
(^3) _նրանց փախստական է դարձնելու
եւ խաղաղությամբ անցնելու է այն ճանապարհները,
որոնք իր ոտքերի համար են։
Արդ, կասե՞ք, թե չի գալու._
(^4) _ո՞վ արեց ու կատարեց այս ամենը,
ո՞վ կանչեց նրան, որ կանչում էր առաջին սերունդերից ի վեր։
Ես եմ Տերն առաջին,
նույնն եմ լինելու եւ հավիտյան։_
(^5) _Տեսան ինձ ազգերը եւ վախեցան,
երկրի բոլոր ծագերը սարսափեցին.
իրար մոտեցան եւ միասին եկան։_
(^6) _Ամեն մեկը մտքում դրեց
ընկերոջն ու եղբորն օգնական լինել՝ ասելով._
(^7) _«Թող հյուսնը քաջալերի դարբնին՝
կռելու, կոփելու եւ մուրճով հարվածելու, եւ ասի՝
ինձ համար լավ օգնություն եղավ»։
Գամերով գամում են կուռքերը,
դնում գետնի վրա, որպեսզի չշարժվեն։_
(^8) _Բայց դու, ո՛վ իմ ծառա Իսրայել,
ո՛վ Հակոբ, որին ընտրեցի,
ո՛վ դու Աբրահամի զավակ, որին սիրեցի,_
(^9) _որին օգնական եղա՝
երկրի ծայրերից ու նրա դիտակետերից կանչեցի քեզ՝ ասելով.
«Դու իմ ծառան ես, քեզ ընտրեցի ես եւ չեմ լքի քեզ»։_
(^10) _Մի՛ վախեցիր, քանզի քեզ հետ եմ,
մի՛ խաբվիր, քանզի ես եմ քո Աստվածը,_


_ես, որ զորացրի քեզ,
օգնեցի քեզ ու պահպանեցի քեզ իմ արդար աջով։_

(^11) _Ահա պիտի ամաչեն ու պատկառեն քո բոլոր հակառակորդները,
չեղածի նման պիտի լինեն նրանք,
եւ բոլոր հակառակորդներդ պիտի կորչեն։_
(^12) _Եթե փնտրես, չես գտնելու այն մարդկանց,
որոնք քո դեմ թշնամություն էին անում.
քեզ հետ պատերազմողներն ի չիք պիտի դառնան։_
(^13) _Արդարեւ, ես եմ Տերը՝ քո Աստվածը,
որ բռնել եմ քո աջ ձեռքից,
որ ասում եմ քեզ.
«Մի՛ վախեցիր, ես կօգնեմ քեզ»։
«Չվախենաս,_^14 _Հակո՛բ, որ որդ ես հիմա,
եւ դու, Իսրայե՛լ, որ սակավամարդ ես այժմ,
ես օգնեցի քեզ,-
ասում է Աստված՝ Իսրայելի Սուրբը, որը փրկելու է քեզ։-_
(^15) _Ահա քեզ դարձրի սղոցատամ կամնասայլի նոր անիվների պես.
լեռները պիտի կալսես,
բլուրները պիտի մանրես,
փոշու պիտի վերածես դրանք։_
(^16) _Քամուն պիտի տաս, եւ հողմերը պիտի տանեն դրանք,
եւ մրրիկները պիտի ցրեն։
Բայց դու ուրախ պիտի լինես Տիրոջով՝ Իսրայելի Սրբով։_
(^17) _Պիտի ցնծան տնանկներն ու չքավորները,
որոնք ջուր էին փնտրում ու չէին գտնում,
եւ նրանց լեզուները ծարավից ցամաքում էին։
Ես՝ Տերը՝ Աստված, կլսեմ նրանց,
Ես՝ Իսրայելի Աստվածը, չեմ լքի նրանց։_
(^18) _Այլ գետեր կբխեցնեմ լեռների վրա
եւ դաշտերի մեջ՝ աղբյուրներ,
անապատը կվերածեմ ջրերի լճակների
եւ տոչորված երկիրը՝ վտակների։_
(^19) _Անջրդի հողում մայրի ու տոսախ,
մրտենի ու նոճի, սոսի ու դափնի,
սոճի ու կաղամախի,
գիհի ու ձիթենի կաճեցնեմ,_
(^20) _որպեսզի տեսնեն ու հասկանան,
ճանաչեն ու իմանան բոլորը,
թե Տիրո՛ջ ձեռքը կատարեց այդ ամենը,
եւ Իսրայելի Սո՛ւրբը հաստատեց»։_
(^21) _«Մոտեցել է ձեր արդար դատաստանը,-
ասում է Տերը՝ Աստված.-
Մոտեցել է ձեր արդար դատաստանը»,-
ասում է Հակոբի Թագավորը։_
(^22) _Թող մոտենան ու պատմեն ձեզ,
թե ի՛նչ դեպքեր են կատարվելու։
Եվ կամ առաջներում կատարվածները թող պատմեն,
որպեսզի մեր մտքերում պահենք եւ գիտենանք,
թե ի՛նչ եղավ առաջ,
եւ ի՛նչ է լինելու հետո։
Ասացե՛ք,_^23 _պատմե՛ք մեզ, թե վերջում ի՛նչ է լինելու, որ իմանանք.
եթե աստվածներ եք՝ բարի՛ն կատարեք,
չա՛րը կատարեք,
որպեսզի տեղնուտեղը տեսնենք ու զարմանանք,_
(^24) _թե որտեղի՛ց եք դուք,
եւ որտեղի՛ց է գալիս ձեր արածը,
որովհետեւ ձեզ ընտրեցին հողից որպես պղծություն։_
(^25) _Բայց ես պիտի արթնացնեմ հյուսիսային մարդուն եւ արեւելյանին,
նրանք պիտի կանչվեն իմ անունից.
պիտի գան իշխանները,
եւ բրուտի կավի նման պիտի տրորվեք այնպես,
ինչպես բրուտն է տրորում։_
(^26) _Ո՞վ կպատմի սկզբում եղածի մասին, որ հասկանանք,
եւ կամ ավելի առաջ կատարվածի մասին,
որ ասենք, թե ճշմարիտ է.
ո՛չ առաջներում եղածի մասին պատմող կա,
եւ ո՛չ էլ մեկը, որ լսի ձեր խոսքերը։_


(^27) _Սիոնից պիտի սկսեմ եւ պիտի մխիթարեմ Երուսաղեմին՝ գերությունից վերադարձին։_
(^28) _Ահավասիկ ոչ մի հեթանոս չկա,
չկա նաեւ նրանց կուռքերից ոչ մեկը, որ պատմի,
եւ եթե անգամ հարցնեմ նրանց, թե՝ որտեղի՞ց եք,
ինձ պատասխան չեն տա։_
(^29) _Ունայն են նրանք, որ կերտել են ձեզ,
սնոտի են նրանք, որ ստեղծել են ձեզ։_
