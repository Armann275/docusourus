
Հոբը գանգատվում է Աստծուց
(^1) _«Արդյոք մարդու կյանքը փորձություն չէ՞ երկրի վրա.
նրա կյանքը վարձկանի օրական վարձի նման չէ՞։_
(^2) _Ինչպես որ ծառան է վախենում տիրոջից
ու պահվում ստվերում,
կամ ինչպես վարձկանն է սպասում իր վարձին,_
(^3) _այնպես էլ ես ամիսներ շարունակ անիմաստ սպասեցի։
Ցավագին գիշերներ են բաժին ընկել ինձ._
(^4) _թե քնեմ, ասում եմ. “Ե՞րբ ցերեկ կլինի”,
արթնանամ՝ դարձյալ թե՝ “Ե՞րբ երեկո կլինի”։
Ցավով եմ լեցուն ես երեկոյից առավոտ։_
(^5) _Ծածկված է մարմինս զազրելի որդերով.
հողակոշտեր եմ մաշել ես՝
թարախոտ վերքերն իմ քերելով։_
(^6) _Եվ կյանքս խոսքից էլ թեթեւ է.
կորել է նա ունայն հույսերում։_
(^7) _Հիշի՛ր, որ մի շնչի չափ է իմ կյանքը.
աչքերս է՛լ բարի բան չեն տեսնի._
(^8) _Ինձ նայող աչքերն այլեւս ինձ չեն տեսնի։
Աչքերդ ինձ վրա ես հառնելու.
բայց ես չեմ լինի՝_
(^9) _երկնքից ջնջված ամպի պես։
Որովհետեւ եթե մարդ գերեզման իջնի,
չի ելնի այլեւս,_
(^10) _չի վերադառնա իր տունը.
իր տեղն էլ նրան չի ճանաչի։_
(^11) _Այսուհետ ես բերանս չպիտի զսպեմ.
պիտի խոսեմ, քանի դեռ վիշտ ունեմ,
տագնապով պիտի բացեմ դառնությունն իմ հոգու։_
(^12) _Մի՞թե ծով եմ ես կամ վիշապ,
որ վրաս պահակ ես կարգել։_
(^13) _Երբ մտածում եմ, թե մահիճս ինձ կամոքի,
եւ անկողինս ինձ կհանգստացնի,_
(^14) _դու երազով վախեցնում, տեսիլքով սարսափեցնում ես ինձ։_
(^15) _Ինձնից հանում ես իմ հոգին,
մարմնիցս՝ շունչը իմ,
մահվանից՝ կյանքը իմ։_
(^16) _Քանի որ հավիտյան չեմ ապրի,
թող որ ես համբերող միշտ լինեմ։
Հեռո՛ւ կաց ինձնից,
քանի որ իզուր է կյանքը իմ։_
(^17) _Եվ ի՞նչ է մարդը, որ դու այդքան մեծարում ես նրան,
ու այդքան ուշադրություն դարձնում նրա վրա,_
(^18) _Ամեն առավոտ այցելո՞ւմ ես նրան,
հանգստի ժամին փորձո՞ւմ ես նրան։_
(^19) _Դու ինձ մինչեւ ե՞րբ չես թողնելու,
չես արձակելու ինձ, մինչեւ որ ցավերով կուլ տամ թուքս։_
(^20) _Թե ես մեղք գործեցի,
ի՞նչ կարող եմ քեզ անել,_


_որ կարդում ես մարդկանց մտքերը։
Ինչո՞ւ ես ինձ քեզ թշնամի դարձրել,
բե՞ռ եմ քեզ համար։_

(^21) _Ինչո՞ւ չես մոռանում իմ հանցանքները,
թողություն չե՞ս տալու իմ մեղքերին։
Այժմ ահա հողին եմ դառնում ես,
վաղն այլեւս չեմ լինի»։_
