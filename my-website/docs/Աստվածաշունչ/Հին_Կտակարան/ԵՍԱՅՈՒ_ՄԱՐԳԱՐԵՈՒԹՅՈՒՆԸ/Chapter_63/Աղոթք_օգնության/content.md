
Տերը նախանձախնդիր է արդար իրավունքի
(^1) _Ո՞վ է սա, որ ելել գալիս է Եդովմից.
նրա հագուստների կարմիրը Բոսորայից է,
նա գեղեցիկ պատմուճանով է եւ հուժկու զորությամբ։
Ես խոսում եմ արդարության եւ փրկության իրավունքի մասին։_
(^2) _Քո հագուստներն ինչո՞ւ են կարմիր,
քո հագուստներն ասես հնձանահարի հագուստներ լինեն,_
(^3) _որ տրորում է լեցուն հնձանը։
Ես մենակ ճմլեցի հնձանը,
հեթանոսներից ոչ ոք ինձ հետ չէր.
զայրույթով տրորեցի նրանց,
բարկությամբ ճմլեցի նրանց եւ գետնին հավասարեցրի
ու իմ բոլոր զգեստներն արյունաթաթախ արեցի._
(^4) _քանզի հասել էր նրանց հատուցման օրը,
փրկության տարին եկել հասել էր։_
(^5) _Նայեցի, բայց օգնող չկար,
տեսա, որ ոչ ոք
թիկունք չեղավ։
Իմ բազուկը փրկեց նրանց,
եւ միայն իմ բարկությունը նրանց դեմ կանգնեց։_
(^6) _Իմ բարկությամբ տրորեցի եւ իմ զայրույթով մորթեցի նրանց,
գետնին հավասարեցրի նրանց։_
(^7) _Տիրոջ ողորմությունը պիտի հիշեմ,
Տիրոջ մեծագործությունը միտքս պիտի բերեմ այն բարիքների համար,_


_որ Տերն է հատուցելու մեզ։
Տերն Իսրայելի տան բարերար դատավորն է,
որ իր ողորմածությամբ եւ իր մեծ արդարությամբ վարձատրելու է մեզ։_

(^8) _Նա ասաց.
«Իմ ժողովուրդն իմ որդիներն են,
որոնք չեն անարգի ինձ».
եւ նա փրկություն բերեց նրանց_
(^9) _իրենց բոլոր նեղություններից։
Ոչ թե ինչ-որ պատգամաբեր կամ հրեշտակ փրկեց նրանց, այլ Տերն ինքը.
եւ որովհետեւ նա սիրում ու խնայում էր նրանց,
ինքն էլ փրկեց նրանց,
ոտքի կանգնեցրեց եւ բարձրացրեց նրանց հար ու հավիտյան։_
(^10) _Բայց նրանք ըմբոստացան ու բարկացրին նրա Սուրբ Հոգին,
եւ Տերը նրանց թշնամի դարձավ,
հենց ինքը պատերազմեց նրանց դեմ։_
(^11) _Այնժամ հիշեց հին ժամանակները՝ ասելով.
«Որտե՞ղ են Մովսեսը եւ նրա ժողովուրդը,
որտե՞ղ է նա, որ երկրից դուրս բերեց հոտերի հովվին,
որտե՞ղ է նա, որ նրանց մեջ դրեց Սուրբ Հոգին._
(^12) _ո՞վ իր աջով բարձրացրեց Մովսեսին
եւ որի առաջ իր փառավոր բազկով կասեցրեց ջրերը՝
իր անունը հավերժացնելու համար։_
(^13) _Նրանց անցկացրեց անդունդներով,
ինչպես ձին է անցնում անապատով,_
(^14) _կամ ինչպես գրաստը՝ դաշտով,
ու նրանք չհոգնեցին։ Տիրոջ Հոգին իջավ եւ առաջնորդեց նրանց»։
Քո ժողովրդին դու այնպես առաջնորդեցիր,
որ քո անունը փառավորվի։_
(^15) _Արդ, դարձի՛ր երկնքից
եւ քո սուրբ ու փառավոր տաճարից նայի՛ր,
թե որտե՛ղ են քո նախանձախնդրությունն ու զորությունը,
որտե՛ղ են քո մեծ ողորմությունն ու գթությունը,
որոնցով ներում էիր մեզ։_
(^16) _Դու ես մեր հայրը։
Աբրահամը չգիտեր մեզ,
Իսրայելը մեզ չէր ճանաչում,
բայց դու, Տե՛ր, Հա՛յր մեր, փրկի՛ր մեզ,
որովհետեւ սկզբից ի վեր մեզ վրա է քո անունը։_
(^17) _Ինչո՞ւ մեզ թողեցիր, որ մոլորվենք քո ճանապարհներից, ո՛վ Տեր,
ինչո՞ւ կարծրացրիր մեր սրտերը, որ քեզնից չվախենանք.
դարձի՛ր ի սեր քո ծառաների,
դարձի՛ր ի սեր քո ժողովրդի,
որ քո ժառանգությունն է։_
(^18) _Գուցե քո սուրբ լեռը չկարողանանք ժառանգել։
Մեր թշնամիները նեղեցին մեզ
եւ ոտնակոխ արեցին քո սրբությունը։_
(^19) _Եղանք առաջվա պես,
երբ դու մեզ չէիր տիրում,
եւ քո անունը մեզ վրա չէր։
Եթե բացես երկինքը,
քո ահից լեռները կսասանվեն եւ կհալվեն,_
