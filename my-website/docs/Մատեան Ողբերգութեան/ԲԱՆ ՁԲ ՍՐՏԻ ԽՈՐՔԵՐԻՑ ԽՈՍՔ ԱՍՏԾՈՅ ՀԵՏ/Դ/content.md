
Արդ, վերոյիշեալ երջանիկների փառաբանական
աղերսների հետ,
Որոնք ինձ համար են գոչում, բարձրեա՜լ, քեզ ի
հաճութիւն,
Ահա ես էլ իմ անմաքուր խօսքերն եմ խառնում`
այնպէս,
Ինչպէս քաղցրութեան հետ տրուած դառնութիւն,
Կամ փուշ` փափկութեան հետ,
Տգեղութիւն` վայելչութեան հետ,
Տիղմ` գեղեցիկ մարգարտի հետ,
Կամ հող` զուտ ոսկու հետ,
Կամ անարժէք քարեր` պայծառ արծաթի հետ,
Բացասութիւն ճշմարտութեան հետ,
Կամ ատամնառու աւազ` հացի փափուկ
զանգուածի հետ:
Արդ, լսիր, հզօ՛ր, ձեռնհաս, գովեալ,
Նրանցը ինձ համար, իմը նրանց,
Նրանց ի գովեստ, ինձ ի փրկութիւն` քո փառքի
համար,
Ամենագութ, բարերար, օրհնեալ եւ երկայնամիտ,
Կարող, անքնին, անեղծ, անստեղծ եւ անճառելի,


Քոնն են պարգեւներն ու շնորհները,
Դու ես սկիզբն ու պատճառը բոլոր
բարութիւնների:
