
Մովսեսն օրհնում է Իսրայելի տասներկու ցեղերը
(^1) Այս է այն օրհնությունը, որով Մովսեսը՝ Աստծու մարդը, նախքան մեռնելը օրհնեց Իսրայելի որդիներին՝ 2 ասելով.
_«Տերը եկավ Սինայից
եւ մեզ երեւաց Սեիրից։
Նա փութաց Փառանի լեռից դեպի Կադես՝
աջ կողմում ունենալով բյուր հրեշտակների,_
(^3) _որովհետեւ գթաց իր ժողովրդին։
Բոլոր նրանք, որ սրբագործված են,_


_Քո ձեռքի հովանու տակ են.
Նրանք քո ենթակայությամբ են։_

(^4) _Եվ ընդունեց նրա խոսքերից օրենքներ,
որոնք մեզ հաղորդեց Մովսեսը՝
իբրեւ հոգեւոր ժառանգություն Հակոբի ցեղերին։_
(^5) _Եվ կլինի իշխան իր սիրեցյալների մեջ,
երբ ժողովրդի իշխանները հավաքվեն Իսրայելի ցեղերի հետ։_
(^6) _Ռուբենը թող ապրի եւ չմեռնի,
եւ թող թվով բազմաքանակ լինի»։_
(^7) _Հուդայի մասին ասաց հետեւյալը.
«Տե՜ր, լսի՛ր Հուդայի ձայնը եւ այցելի՛ր նրա ժողովրդին։
Թող իր ձեռքերով պաշտպանի իրեն,
իսկ դու օգնակա՛ն եղիր նրան թշնամիների դեմ»։_
(^8) _Ղեւիի մասին ասաց.
«Ղեւիին տվե՛ք նրա Հայտնությունը,
եւ նրա Ճշմարտությունը,
այն անարատ մարդուն,
որին փորձեցին Փորձությունում [* Մասսա]
ու Հակառակության ջրերի [* Մե-Մերիվա] վրա բամբասեցին նրան,_
(^9) _որ ասում էր իր հորն ու իր մորը,
թե՝ “Քեզ չեմ տեսել”,
եւ չճանաչեց իր եղբայրներին
ու իր որդիներին անտեսեց,
հետեւեց քո խոսքերին ու պահեց քո ուխտը։_
(^10) _Քո իրավունքները կպատմեն Հակոբին,
քո օրենքները՝ Իսրայելին։
Քո զոհասեղանի վրա նրանք մշտապես խունկ պիտի ծխեն
քո արդար բարկությունը մեղմելու համար։_
(^11) _Տե՜ր, օրհնի՛ր նրա զորությունը եւ ընդունի՛ր նրա ձեռքի գործերը։
Ջարդի՛ր նրա վրա հարձակվող թշնամիների մեջքը,
որպեսզի նրան ատող մարդիկ ոտքի չկանգնեն»։_
(^12) _Բենիամինի մասին ասաց.
«Տիրոջ սիրելին ապահով թող ապրի.
Աստված նրան հովանի թող լինի ամեն օր,
եւ Նա նրա ուսերին կհանգստանա»։_
(^13) _Հովսեփի մասին ասաց.
«Տերն օրհնել է նրա երկիրը,
ապահովել երկնքի անձրեւով ու ցողով,
անդունդների ընդերքից բխող աղբյուրներով,_
(^14) _արեգակի փոփոխությունից կախված բերքով,
ամպերը միմյանց վրա կուտակելով,_
(^15) _հինավուրց լեռների գագաթներով,
մշտնջենական բլուրների կատարներով,_
(^16) _երկրի եղանակի համեմատ տրվող առատությամբ։
Մորենու մեջ երեւացած Աստծու հաճությունը թող իջնի Հովսեփի գլխին՝
եղբայրների մեջ փառավորվածի գագաթին։_
(^17) _Նա գեղեցիկ է ցուլի առաջնածինի նման,
նրա եղջյուրները նման են միեղջերուի եղջյուրների։
Դրանցով նա թող պոզահարի բոլոր ազգերին
մինչեւ երկրի հեռավոր անկյունները։
Սրանք են Եփրեմի բյուրավորները,
եւ սրանք են Մանասեի հազարավորները»։_
(^18) _Զաբուղոնի մասին ասաց.
«Ուրախացի՛ր, Զաբուղո՛ն, երբ ելնում ես»։
Իսաքարի մասին ասաց._
(^19) _«Իր բնակավայրում ազգեր պիտի կոտորվեն։
Այդտեղ կանչե՛ք ու արդարության զոհեր մատուցե՛ք,
որովհետեւ ծովի հարստությունն ու
ծովեզերքի մոտ բնակվող մարդկանց վաճառքի շահը
կարող են քեզ կերակրել»։_
(^20) _Գադի մասին ասաց.
«Թող օրհնյալ լինի Նա, ով ընդարձակեց Գադի երկիրը։
Նա հանգստացավ առյուծի պես.
խորտակեց բազուկներ ու իշխաններ_
(^21) _եւ տեսավ իր իշխանությունը,
որովհետեւ այնտեղ բաժանվեց
Իսրայելի առաջնորդների հետ միացած իշխանների երկիրը,
եւ Տերն իր արդարությունն ու դատաստանը գործադրեց ի նպաստ Իսրայելի»։_
(^22) _Դանի մասին ասաց.
«Դանը առյուծի կորյուն է_


եւ հարձակվելու է Բասանից»։
(^23) _Նեփթաղիմի մասին ասաց.
«Նեփթաղիմը հագեցած է բարիքներով։
Նա թող լցվի Տիրոջ օրհնություններով,
թող ժառանգի ծովն ու հարավը»։_
(^24) _Ասերի մասին ասաց.
«Իր որդիներից ամենաօրհնվածը Ասերն է,
եւ ամենասիրվածը՝ իր եղբայրների կողմից,
իր ոտքը թող լողա յուղի մեջ։_
(^25) _Նրա կոշիկները երկաթից ու պղնձից թող լինեն։
Քո զորությունը քո բոլոր օրերի չափ թող լինի։_
(^26) _Քո սիրելի Աստծու նման այլ աստված չկա,
որը քայլում է երկնքում իբրեւ քեզ օգնական՝
երկնքի հաստատության ամենակալը։_
(^27) _Աստծու իշխանությունն ու նրա բազուկների մշտնջենավոր զորությունը
քեզ հովանի թող լինեն։
Նա քո առջեւից թող հալածի թշնամուն եւ ասի՝ կորի՛ր։_
(^28) _Իսրայելը թող բնակվի ապահով ու առանձին,
Հակոբի աղբյուրը թող հոսի առանձին
դեպի ցորենի ու գինու երկիրը,
իսկ երկինքը նրա համար ցողի շտեմարան թող լինի։_
(^29) _Երանի՜ քեզ, Իսրայե՛լ.
ո՞վ կարող է նմանվել քեզ,
ո՜վ Տիրոջ ընտրյալ ժողովուրդ։
Քեզ օգնողը թող պաշտպանի քեզ, իսկ քո սուրը քո պարծանքը թող լինի։
Թող գան քո թշնամիները, եւ դու բարձրանալու ես նրանց պարանոցին»։_
