
Քահանայության համար առաջին զոհաբերությունները
(^1) Ութերորդ օրը Մովսեսը կանչեց Ահարոնին ու նրա որդիներին, ինչպես նաեւ Իսրայելի ծերակույտին։ 2 Մովսեսն
ասաց Ահարոնին. «Քեզ համար նախրից ընտրի՛ր մի զվարակ՝ մեղքերի քավության համար, ու մի խոյ՝ ողջակեզի
համար, երկուսն էլ առանց արատի, եւ դրանք մատուցի՛ր Տիրոջ առջեւ։ 3 Դիմի՛ր Իսրայելի որդիներին ու նրանց ասա՛.
“Ձեզ համար մեղքերի քավության նպատակով այծերից ընտրե՛ք մի նոխազ, իսկ ողջակեզի համար՝ մի խոյ, մի զվարակ
եւ մի տարեկան գառ՝ ողջակեզի համար, բոլորն էլ առանց արատի։ 4 Նաեւ մի զվարակ ու մի խոյ՝ Տիրոջ առջեւ փրկության
զոհ մատուցելու համար, ինչպես եւ ձիթայուղով հունցված նաշիհ, որովհետեւ այսօր Տերը պիտի հայտնվի ձեզ”»։ 5 Եվ
Վկայության խորանի առջեւ բերեցին այն ամենը, ինչ Մովսեսը հրամայել էր։ Ողջ ժողովուրդը հավաքվեց ու կանգնեց
Տիրոջ առջեւ։ 6 Եվ Մովսեսն ասաց. «Այս է, որ Տերը պատվիրեց անել, որպեսզի Տիրոջ փառքը երեւա ձեզ»։ 7 Իսկ
Ահարոնին Մովսեսն ասաց. «Մոտեցի՛ր զոհասեղանին ու մատուցի՛ր քո մեղքերի զոհը, եւ քո ողջակեզի զոհը, եւ քավի՛ր
քո եւ քո տան մեղքերը։ Ապա մատուցի՛ր քո ժողովրդի ընծաները՝ նրանց մեղքերի քավության համար»։ Այսպես է
պատվիրել Տերը Մովսեսին։ 8 Ահարոնը մոտեցավ զոհասեղանին եւ մորթեց իր մեղքերի քավության զվարակը։
(^9) Ահարոնի որդիներն արյունը տվեցին նրան, եւ նա, մատը թաթախելով արյան մեջ, քսեց զոհասեղանի եղջյուրներին եւ
արյունը հեղեց զոհասեղանի խարսխին։ 10 Ապա մեղքի զոհի ճարպը, երիկամներն ու լյարդի բլթակը դրեց զոհասեղանին,
ինչպես որ Տերը պատվիրել էր Մովսեսին։ 11 Միսն ու կաշին հրով այրեցին բանակատեղիից դուրս։ 12 Ապա մորթեց
ողջակեզի զոհը, Ահարոնի որդիներն արյունը տվեցին նրան, եւ նա այն շուրջանակի հեղեց զոհասեղանի վրա։
(^13) Ողջակեզը բերեցին նրա մոտ՝ անդամ-անդամ արած, ինչպես նաեւ գլուխը։ Եվ դրեց զոհասեղանին։ 14 Ապա ջրով լվաց
փորոտիքն ու ոտքերը եւ դրեց ողջակեզի վրա՝ զոհասեղանին։
(^15) Դրանից հետո մատուցեցին ժողովրդի ընծաները։ Վերցրեց ժողովրդի մեղքերի քավության նոխազը եւ այն մորթեց
նախորդի նման։ 16 Ողջակեզի զոհը նույնպես մատուցեց ըստ կարգի։ 17 Ապա մատուցեց ընծան, մի բուռ վերցրեց դրանից
եւ դրեց զոհասեղանին, բացի առավոտյան ողջակեզից։ 18 Ապա մորթեց ժողովրդի փրկության զոհ զվարակն ու խոյը։
Ահարոնի որդիներն արյունը տվեցին նրան, եւ նա այն շուրջանակի հեղեց զոհասեղանի վրա։ 19 Նաեւ զվարակի ու խոյի
ճարպն ու դմակը, փորի թաղանթի ճարպը, երկու երիկամները՝ ճարպով հանդերձ, լյարդի բլթակը 20 եւ ճարպերը դրեցին
կրծքերի վրա, ապա ճարպը կրծքերի հետ դրեցին զոհասեղանին։ 21 Եվ կուրծքն ու աջ թեւը նվիրաբերեց Տիրոջ առջեւ,
ինչպես Տերն էր պատվիրել Մովսեսին։ 22 Ահարոնը, ձեռքերը վեր բարձրացնելով, օրհնեց ժողովրդին եւ իջավ՝ մեղքերի
քավության, ողջակեզի ու փրկության զոհաբերությունները կատարելուց հետո։ 23 Մովսեսն ու Ահարոնը մտան
Վկայության խորանը եւ այնտեղից դուրս գալով՝ օրհնեցին ողջ ժողովրդին։ Եվ Տիրոջ փառքը երեւաց ողջ ժողովրդին։
(^24) Տիրոջ կողմից կրակ եկավ եւ կերավ այն ամենը, ինչ որ կար զոհասեղանի վրա՝ ողջակեզն ու ճարպը։ Ողջ ժողովուրդը
տեսավ այդ, սարսափեց, ու բոլորն ընկան երեսնիվայր։
