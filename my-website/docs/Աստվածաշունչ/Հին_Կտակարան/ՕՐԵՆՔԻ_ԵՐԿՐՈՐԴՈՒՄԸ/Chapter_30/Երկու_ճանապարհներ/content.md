
Իսրայելը պիտի վերադառնա Աստծուն
(^1) «Երբ իրականանան իմ այս բոլոր պատգամները կամ օրհնությունները եւ կամ անեծքները, որ ներկայացրի ձեզ, եւ
հոգուդ մեջ պահես դրանք այն բոլոր ազգերի մեջ, ուր Տերը քեզ ցրելու է,^2 եւ դառնաս դեպի Տերը՝ քո Աստվածը, քո
ամբողջ սրտով ու քո ամբողջ հոգով, եւ լսես նրա բոլոր պատգամները, որոնք ես հաղորդում եմ քեզ այսօր,^3 Տերը կների
քո բոլոր մեղքերը, կողորմի քեզ եւ դարձյալ կհավաքի քեզ բոլոր այն ժողովուրդների միջից, որոնց մեջ ցրել էր Տերը քեզ։
(^4) Անգամ եթե դու ցրիվ ես եկել երկրի մի ծայրից մինչեւ մյուս ծայրը, կհավաքի քեզ Տերը՝ քո Աստվածը։ 5 Այնտեղից Տերը՝
քո Աստվածը, կվերցնի քեզ, եւ Տերը՝ քո Աստվածը, քեզ կբերի քո հայրերի ժառանգած երկիրը։ Կժառանգես այն, քեզ
համար լավ կլինի, եւ Աստված քեզ քո հայրերից տասնապատիկ ավելի կբազմացնի։ 6 Տերը կմաքրի քո ու քո սերնդի
սիրտը, որպեսզի Տիրոջը՝ քո Աստծուն սիրես քո ամբողջ սրտով ու քո ամբողջ հոգով, որպեսզի ապրեք դու եւ քո
սերունդը։ 7 Այն ժամանակ Տերը՝ քո Աստվածը, այս նզովքները կթափի քո թշնամիների ու քեզ ատողների գլխին, որոնք
հալածելու են քեզ։ 8 Դու կդառնաս ու կլսես Տիրոջ՝ քո Աստծու խոսքը եւ կկատարես նրա պատվիրանները, որոնք ես
այսօր պատգամում եմ քեզ։ 9 Տերը՝ քո Աստվածը, հաջողություն կպարգեւի քեզ քո ձեռնարկած բոլոր գործերում՝ քո
որովայնի ծնունդներով, քո երկրի բերքով ու քո անասունների ծնունդներով։ Տերը՝ քո Աստվածը, դարձյալ կդառնա դեպի
քեզ, կուրախանա քեզ բարություն անելով, ինչպես քո հայրերի համար էր ուրախացել,^10 եթե ականջ դնես Տիրոջ՝ քո
Աստծու ձայնին՝ պահես ու կատարես այս օրենքների գրքում գրված նրա բոլոր պատվիրանները, նրա օրենքներն ու նրա
կանոնները, Տիրոջը՝ քո Աստծուն, վերադառնաս քո ամբողջ սրտով եւ քո ամբողջ հոգով։
(^11) Այն պատվիրանները, որոնք այսօր ես հաղորդում եմ քեզ, ո՛չ դժվար են, ո՛չ էլ քեզ անմատչելի։ 12 Դրանք ո՛չ երկնքում
են, որ ասես. “Մեզնից ո՞վ կելնի երկինք, որ վերցնի դրանք, որ լսենք եւ կատարենք”,^13 ո՛չ էլ ծովի մյուս ափին, որ ասես.
“Ո՞վ պիտի անցնի ծովի մյուս կողմը, որ մեզ համար վերցնի դրանք, մեզ համար կարդա, եւ մենք կատարենք”։ 14 Քեզ
չափազանց մոտիկ է այդ խոսքը. քո բերանում եւ քո սրտում է, եւ քեզանից է կախված դա կատարելը։
(^15) Այսօր ահա քո առջեւն եմ դնում կյանքն ու մահը, բարին ու չարը։ 16 Եթե լսես Տիրոջ՝ մեր Աստծու պատվիրանները,
որ ես այսօր հաղորդում եմ քեզ, սիրես Տիրոջը՝ քո Աստծուն, ընթանաս նրա ճանապարհներով, պահես նրա օրենքները,
նրա պատվիրաններն ու նրա կանոնները, կապրեք ու բազմամարդ կլինեք, եւ Տերը՝ քո Աստվածը, կօրհնի քեզ ողջ
երկրում, ուր կմտնես՝ այն ժառանգելու համար։ 17 Իսկ եթե քո սիրտը փոխվի, եւ չլսես, մոլորվելով երկրպագես օտար
աստվածների ու պաշտես դրանք,^18 ապա այսօր քեզ հայտնում եմ, որ կկորչեք, երկար չեք մնա այն երկրում, ուր դուք
կանցնեք Հորդանան գետը կտրելով՝ այն ժառանգելու։ 19 Այսօր ձեզ վկա ունեմ երկինքն ու երկիրը, ձեր առջեւն եմ դնում
կյանքն ու մահը, օրհնություններն ու անեծքները։ Ընտրի՛ր կյանքը, որպեսզի ապրեք դու եւ քո սերունդը։ 20 Ընտրի՛ր
Տիրոջը՝ քո Աստծուն սիրելը, նրա ձայնին անսալը, նրան կապված մնալը, որովհետեւ այդ է քո կյանքն ու քո
երկարակեցությունը, որպեսզի բնակվես այն երկրում, որ Տերը երդվեց քո հայրերին՝ Աբրահամին, Իսահակին ու
Հակոբին, որ կտա նրանց»։
