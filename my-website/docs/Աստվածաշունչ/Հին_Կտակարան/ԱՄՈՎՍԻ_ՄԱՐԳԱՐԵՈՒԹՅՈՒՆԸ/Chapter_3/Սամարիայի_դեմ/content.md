
Տիրոջ կշտամբանքն իսրայելացիներին
(^1) _Լսե՛ք այս պատգամը,
որ Տերը խոսեց ձեզ համար, ո՛վ Իսրայելի տուն,
եւ բոլոր այն ազգերի համար,
որոնց հանեցի եգիպտացիների երկրից։_
(^2) _Բայց ձե՛զ ընտրեցի երկրի բոլոր ազգերից.
դրա համար ձեզնից վրեժխնդիր կլինեմ ձեր բոլոր չարիքների համար։_
(^3) _Երկու հոգի երբեւէ միասին կգնա՞ն, եթե չճանաչեն իրար։_
(^4) _Առյուծն անտառից կմռնչա՞, եթե որս արած չլինի,
առյուծի կորյունն իր որջից իր ձայնը կհնչեցնի՞, եթե ոչինչ հափշտակած չլինի։_
(^5) _Թռչունն առանց որսորդի գետնին կընկնի՞,
թակարդը գետնի վրա կշրխկա՞,
եթե ոչինչ բռնած չլինի։_
(^6) _Կլինի՞, որ փող հնչի քաղաքում,
եւ ժողովուրդը չխռովվի.
քաղաքում չարիքներ լինեն, եւ Տերն արած չլինի։_
(^7) _Դրա համար Տերը՝ Աստված, ոչ մի բան չի անի,
մինչեւ խրատ չհայտնի իր ծառա մարգարեներին։_
(^8) _Առյուծը կմռնչա,
եւ ո՞վ կլինի, որ չի սարսռա։
Տերը՝ Աստված, խոսեց,
եւ ո՞վ կլինի, որ չի մարգարեանա։_
(^9) _Հայտարարե՛ք ասորեստանցիների գավառներում
եւ եգիպտացիների երկրի գավառներում եւ ասե՛ք.
«Հավաքվե՛ք Սամարիայի լեռան վրա
եւ տեսե՛ք բազում հրաշալիքներ նրա մեջ ու բռնությունը նրա մեջ։_
(^10) _Եվ չիմացավ իր գալիք եղեռնը,- ասում է Տերը,-
քանի որ անօրենություն եւ թշվառություն էին գանձում իրենց գավառներում»։_
(^11) _Դրա համար Տերը՝ Աստված, այսպես է ասում Տյուրոսին.
«Այդ երկիրը, որ քո շուրջն է,
կավերվի, եւ քեզնից կվերանա քո ամբողջ զորությունը,
եւ կկողոպտվեն քո գավառները»։_
(^12) _Քանի որ այսպես է ասում Տերը.
«Ինչպես օրինակ, եթե հովիվը կարողանա
առյուծի բերանից պրծացնել կենդանու երկու սրունք
կամ ականջի մի բլթակ,
այնպես դուրս կպրծնեն Իսրայելի որդիները,
որ բնակվում են Սամարիայում՝
այն ազգի առջեւ,
եւ դամասկացիների մեջ։_
(^13) _Քահանանե՛ր, լսե՛ք եւ վկայությո՛ւն տվեք Հակոբի տան համար,-
ասում է Ամենակալ Տերը։_
(^14) _Քանի որ այն օրը,
երբ Իսրայելի ամբարշտությունների համար վրեժխնդիր կլինեմ նրանից,
վրիժառու կլինեմ նաեւ Բեթելի զոհասեղանի համար,
եւ կփշրվեն զոհասեղանի անկյուններն ու կթափվեն գետնին։_


(^15) _Եվ կոչնչացնեմ ձմեռային ապարանքներն ամառային ապարանքների վրա,
կանհետանան փղոսկրյա ապարանքները,
եւ շատ ուրիշ ապարանքներ կկործանվեն»,- ասում է Տերը։_
