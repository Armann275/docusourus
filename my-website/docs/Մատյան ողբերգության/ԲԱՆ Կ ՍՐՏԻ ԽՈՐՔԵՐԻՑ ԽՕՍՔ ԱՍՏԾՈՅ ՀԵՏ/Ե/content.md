
Ի՞նչպէս` ապականացու փափկութեամբ շոյուածս
այս ինձ անվայել խօսքը հաստատեմ,
Թէ` "Ես ընկճեցի իմ անձը ծոմով".
Ի՞նչպէս նաեւ այս խօսքը նոյնիմաստ, -
"Նրանց նեղութեան մէջ ես քուրջ էի հագնում
Եւ, ինչպէս սգաւոր ու տրտում` խոնարհ էի".
Ի՞նչպէս հանդարտուեմ իմ նմանների պատիժն
յիշելով,
Թէ` "Աստծոյ բարկութեան մրուրը չի սպառուի,
Եւ պիտի խմեն նրանից երկրի բոլոր
մեղաւորները":
Ի՞նչպէս` սրա հետ եւ միւսը, թէ`
"Մեղաւորների բոլոր եղջիւրները պիտի փշրես
դու".
Ի՞նչպէս, Յակոբի ապերախտութեան մասին
պատմելով, կարող եմ հեգնել նրան
Ես, որ ստուերի տեղ ճշմարտութիւնն ընդունած,
նրանց հետ եւ նրանց թերութեամբ
Մոռացա Քրիստոսի երախտիքները`
աստուածահրաշ խաչի փրկանքով,
Եւս առաւել, քան նրանք, որոնք չուզեցին
Զօրաւորութիւնն Մովսէսի սքանչելագործ ցուպի,
Որ տէրունական տնօրինութեան մի օրինակն էր:
Ի՞նչպէս կարող եմ ցոյց տալ մեզ վրայ խուժող
դեւերի -
Խմբերի խուժդուժ եւ օտարացեղ` աղէտները ողջ,
Ասելով, թէ` "Մեր մէջ գտնուող բարիների
դիակներն իբրեւ կեր
Ձգեցին գիշատիչ թռչուններին, այսինքն` օդային
դեւերին":
Ի՞նչպէս կարող եմ ճանապարհի վրայ ընկած
խօսքի սերմը
Եւ չարի հետ միաբանուած կամքը անուանել
սուրբ,


Ի՞նչպէս սուրբ կոչեմ պատերազմի հետ նոյն
շաւղով գնացող`
Իմ ճանապարհից դուրս եկած մտքի գուպարը
գաղտնամարտ,
Որ ես զօրացրի` գործակցելով բանսարկուի
հնարքներին:
Չեմ կարող աղերսել քեզ, թէ` "Մի՛ լռիր եւ մի՛
դադարիր, Աստուած",
Ինչպէս եւ` "Խորհեցին քո սուրբերի վրայ եւ
ասացին", -
Եւ միւս խօսքերը` սաղմոսարանի այս աղօթքի
մէջ:
Զի յոյժ տեղին է, որ այս խօսքերով ճանաչենք
մոլեկան բռնութիւնը դեւերի,
Եւ նրանց հետ նաեւ իրենց արբանեակներին,
Որոնք մղում են ճակատամարտ միշտ, խռովելով
ներկան:
