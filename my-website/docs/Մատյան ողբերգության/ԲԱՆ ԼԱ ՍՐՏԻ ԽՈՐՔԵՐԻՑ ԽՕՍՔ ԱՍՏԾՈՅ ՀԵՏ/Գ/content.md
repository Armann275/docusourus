
Այսպէս մեր ամէն մի շարժումի մէջ
Աստծուն ենք յիշում, -
Երբ քայլ ենք փոխում, ձեռք ենք կարկառում,
բազուկ բարձրացնում,
Բարի գործերի համար գոհութիւն եւ գայթումների
համար աղաչանք ենք վերընծայում.
Ընտանեկան զրոյցներում եւ հասարակաց
խօսակցութեան միջոցին
Մեր բնական ձայնի, գործերի յաջողութեան եւ
առաքինական ջերմեռանդութեան պահերին,
Գիշեր թէ ցերեկ, քնած ժամանակ եւ կամ արթմնի,
Քեզնով առաջնորդուած հոգեւորների օգտակար
ընթացքում,
Ազգերի միջեւ պատերազմների եւ դեւերի հետ


մղուող մարտերում,
Հերձուածողների հետ վիճաբանելիս,
Փոքրերի եւ մեծերի հետ վերաբերուելիս,
Ըմպելիքներ խմելու եւ կերակուրներ ճաշակելու
միջոցին,
Մեզ համար հաճոյ եւ թէ վշտալից բոլոր
դէպքերում,
Որոնցից առաջինների համար աղօթում ենք մենք,
որ մնան այնպէս,
Եւ միւսները` որպէսզի դու զերծ պահես նրանցից`
Անճառ, անսահման քո հնարքներով
սքանչելապէս,
Քանզի ամէն ոք հաւատում է, թէ օգնելու
պատրաստ` կարող ես դու միշտ,
Տակաւին ծծկեր երեխաներին, դեռահաս
պատանիներին,
Վայրենաբարոյ մարդկանց եւ գոռոզ
ստամբակներին:
Եւ թատերական տեսարանների մէջ մինչեւ
անգամ,
Եւ խառնիճաղանջ բազմութիւնների
խուռներամներում,
Եւ կամ հզօրիդ կամքին անհաճո կաքաւումների
ու կայթերի մէջ
Դու չե՛ս մոռացուած:
