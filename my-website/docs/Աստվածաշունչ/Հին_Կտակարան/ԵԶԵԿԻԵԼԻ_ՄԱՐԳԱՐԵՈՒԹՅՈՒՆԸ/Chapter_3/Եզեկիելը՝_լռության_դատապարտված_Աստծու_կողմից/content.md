
(^1) Եվ ինձ ասաց. «Մարդո՛ւ որդի, ինչ որ դրա մեջ գտնես, կե՛ր. մանր-մանր կե՛ր այդ մատյանը եւ գնա՛ ու խոսի՛ր
Իսրայելի որդիների հետ»։ 2 Բաց արեց բերանս եւ այդ մատյանը պատառ-պատառ տվեց, որ ուտեմ, ու ինձ ասաց.
(^3) «Մարդո՛ւ որդի, քո բերանը թող ուտի, եւ քո որովայնը թող լցվի այդ մատյանով, որ քեզ տրվեց»։ Կերա այն, եւ բերանիս
մեջ մեղրի պես քաղցր եղավ։ 4 Եվ ինձ ասաց. «Մարդո՛ւ որդի, դու գնա՛ ու մտի՛ր Իսրայելի տուն. նրանց իմ պատգամները
կհաղորդես,^5 որովհետեւ ոչ թե խրթնախոս ու ծանրալեզու մի ժողովրդի մոտ ես ուղարկվում, այլ Իսրայելի տուն,^6 ո՛չ էլ
բազում օտարազգիների կամ այլալեզուների եւ ո՛չ էլ խրթին լեզու ունեցողների, որոնց խոսքը չես հասկանում։ Եթե
այդպիսիների մոտ անգամ ուղարկեի քեզ, նրանք, այնուամենայնիվ, քեզ կլսեին։ 7 Սակայն Իսրայելի տունը չի
կամենալու քեզ լսել, որովհետեւ չի կամենում ինձ լսել, քանի որ Իսրայելի ողջ տունը կամակոր ու խստասիրտ է։ 8 Ահա
ես քեզ հաստատուն դարձրի նրանց առջեւ. քո զորությունն ավելի կամրացնեմ նրանց հակառակության դեմ։ 9 Եվ քո
զորությունը վեմի պես մշտապես հաստատուն կլինի։ Մի՛ վախեցիր նրանցից ու մի՛ սարսափիր նրանց ներկայությունից,
որովհետեւ նրանք դառնացնող ժողովուրդ են»։ 10 Ապա Տերն ինձ ասաց. «Մարդո՛ւ որդի, այն բոլոր բաները, որ քեզ հետ
խոսեցի, ականջներո՛վդ լսիր ու սրտիդ մե՛ջ պահիր։ 11 Գնա՛ ու մտի՛ր գերության մեջ գտնվող քո ժողովրդի որդիների
մոտ։ Նրանց հետ կխոսես ու կասես. “Այս է ասում Տերը՝ Աստված”, գուցե լսեն եւ անսան»։ 12 Եվ Հոգին ինձ բարձրացրեց,
ու հետեւիցս մեծ դղրդոցի ձայն լսեցի. ասում էին. «Օրհնյա՜լ է Տիրոջ փառքը իր երկնային բնակարանում»։ 13 Տեսա, որ
դա ձայնն էր միմյանց հետ սավառնող կենդանի էակների թեւերի, ձայնը նրանց հետ պտտվող անիվների եւ ձայնը
դղրդոցի։ 14 Տիրոջ Հոգին ինձ վերցրեց, վեր բարձրացրեց, ու համբառնալով գնում էի՝ հետեւելով իմ հոգու մղումին։ Տիրոջ
ձեռքն ինձ վրա զորավոր եղավ։ 15 Վեր բարձրացած՝ մտա գերյալների մեջ ու գնացի Քոբար գետի բնակիչների մոտ,
որոնք այնտեղ էին։ Ու դադար առնելով՝ յոթ օր նստեցի նրանց մեջ։
(^16) Յոթ օր հետո Տիրոջ խոսքն ուղղվեց ինձ ու ասաց. (^17) «Մարդո՛ւ որդի, քեզ դետ կարգեցի Իսրայելի տանը. ինձնից
պատգամներ կլսես եւ նրանց կսպառնաս իմ անունից։ 18 Երբ անօրենին ասեմ՝ հաստատապես կմեռնես, եւ դու նրան
չզգուշացնես, ոչ էլ անօրենին ասես, որ զգուշանա, հետ դառնա իր չար ճանապարհից ու ապրի, այդ անօրենն իր
անօրենության մեջ կմեռնի, իսկ նրա արյունը քեզնից կպահանջեմ։ 19 Իսկ եթե դու անօրենին զգուշացնես, եւ նա հետ
չդառնա իր անօրենությունից ու իր ճանապարհից, այդ անօրենն իր անօրենության մեջ կմեռնի, իսկ դու ինքդ քեզ
կփրկես։ 20 Երբ արդարն իր արդար գործերից շեղվի ու հանցանքներ գործի, նրա գլխին տանջանքներ կբերեմ. ինքը
կմեռնի, որովհետեւ իր արդար գործերը, որ կատարել է, չեն հիշվի։ Բայց քանի որ դու նրան չես զգուշացրել, նրա արյունը
քեզնից կպահանջեմ։ 21 Իսկ եթե դու զգուշացնես արդարին, որպեսզի մեղք չգործի, արդարն հաստատապես կապրի,
որովհետեւ զգուշացրել ես նրան. դու էլ ինքդ քեզ կփրկես»։
(^22) Այնտեղ Տիրոջ ձեռքն ինձ վրա հանգչեց ու ինձ ասաց. «Վե՛ր կաց եւ այն դա՛շտը ելիր, ու այնտեղ քեզ հետ պիտի
խոսեմ»։ 23 Վեր կացա ելա այն դաշտը։ Եվ ահա այնտեղ էր իջել Տիրոջ փառքը, ինչպես այն տեսիլքն ու փառքը, որ տեսել
էի Քոբար գետի ափին, ու երեսս ի վայր ընկա։ 24 Իսկ Հոգին ինձ վրա եկավ ու ինձ ոտքի կանգնեցրեց։ Խոսեց ինձ հետ
ու ասաց. «Մտի՛ր ու փակվի՛ր քո տան մեջ։ 25 Մարդո՛ւ որդի, ահա քեզ համար կապանքներ են պատրաստված, քեզ
դրանցով կապելու են, եւ դու դուրս չես գալու դրանց միջից։ 26 Լեզուդ էլ կապելու եմ քո քիմքին, ու համր ես լինելու։ Դու
նրանց համար իբրեւ հանդիմանող մի մարդ չես լինելու, որովհետեւ նրանք դառնացնող ժողովուրդ են։ 27 Ու երբ քեզ հետ
խոսեմ, կբացեմ քո բերանը, եւ դու նրանց կասես. “Այսպես է ասում Ամենակալ Տերը՝ Աստված”։ Ով լսելու է, թող լսի, իսկ
ով արհամարհելու է, թող արհամարհի, քանի որ նրանք դառնացնող ժողովուրդ են»։
