
Հոբը ճակատը բաց է ներկայանում Աստծուն
(^1) _«Դաշինք կնքեցի աչքերիս հետ ես,
ու նրանք չնայեցին կույսի։_
(^2) _Աստված բաժին է հանել ինձ վերուստ
եւ բավականին մեծ ժառանգություն՝ բարձունքից։_
(^3) _Անիրավ մարդու բաժինը կործանումը չէ՞,
կամ անօրենություն գործողների բաժինը վտարումը չէ՞։_
(^4) _Ինքը չէ՞ միթե, որ պարզ տեսնում է իմ ճանապարհը
ու հաշվի առնում քայլերս բոլոր։_
(^5) _Թե ծաղրողի հետ գնացած լինեմ,
թե իմ ոտքերը նենգության ճամփով շտապած լինեն,_
(^6) _բայց կշռվել եմ արդար կշեռքով,
եւ Տերը գիտի իմ անմեղությունը,_


(^7) _թե շեղված լինի ոտքս ճիշտ ուղուց,
սիրտս՝ ընթացած աչքիս հետեւից,
թե իմ ձեռքով կպած լինեմ կաշառքի,_
(^8) _ապա թող ես սերմանեմ, ուրիշներն ուտեն,
ու անարմատ լինեմ երկրի վրա։_
(^9) _Թե գնացել է սիրտս ուրիշի կնոջ հետեւից,
թե դարանակալ եմ եղել իր տան դարպասների մոտ,_
(^10) _ապա թող կինս նույնպես հաճելի լինի ուրիշի,
ու թող տառապեն իմ մանուկները._
(^11) _քանզի այլ մարդու կնոջ պղծելը
անզուսպ բարկության է լոկ արժանի._
(^12) _կրակ կվառվի իր մարմնի բոլոր անդամների մեջ.
որ կողմն էլ հասնի, հիմքից կջնջի։_
(^13) _Իրավունքն արդար թե անտեսել եմ
ես իմ ծառայի կամ իմ աղախնի,
որ իր խնդրով եկել է ինձ մոտ._
(^14) _ի՞նչ եմ անելու, եթե Տերը հարցուփորձ անի ինձ,
կամ ի՞նչ պատասխան եմ տալու, եթե դատ անի։_
(^15) _Չէ՞ որ ինչպես ես եղա արգանդում, այնպես էլ նրանք,
նույն որովայնում եղան։_
(^16) _Իսկ այն խեղճին, որ կարիքի մեջ էր,
արդյոք երբեւէ օգնության չեկա՞։
Թողեցի՞ արդյոք, որ այրու աչքերը ողբալուց մաշվեն։_
(^17) _Կամ թե պատառս մենա՞կ կերա ես
ու չհանեցի՞ բաժին որբերին։_
(^18) _Իմ երիտասարդ օրերից հոր պես սնունդ տվեցի,
մորս արգանդից չծնված՝ ուղի ցույց տվեցի։_
(^19) _Կորած մերկերին անտեսեցի՞ ես ու չհագցրի՞։_
(^20) _Չքավորներն ինձ չօրհնեցի՞ն միթե,
նրանց թիկունքը խաշներիս խուզած բրդով չտաքացա՞վ։_
(^21) _Թե որբի վրա ձեռք եմ բարձրացրել՝
հաշվելով, թե շատ են օգնականներս,_
(^22) _ապա թող ուսս թափվի ուսոսկրից,
իսկ բազուկս էլ պոկվի արմունկից._
(^23) _քանզի ինձ Տիրոջ սարսափն է պատել,
ու նրա առաջ չեմ կարող հանգիստ կանգնել։_
(^24) _Եթե հողիս մեջ ոսկի պահեցի,
հույս դրեցի թանկ քարերի վրա,_
(^25) _թե ուրախացա հարստությանս վրա անսահման,
թե անթիվ գանձի վրա դրեցի ձեռքն իմ,_
(^26) _չե՞նք տեսնում միթե, որ լուսավորող արեգակն անգամ հյուծվում է մի օր,
լուսինը՝ մաշվում. այդ նրանցից չէ,_
(^27) _եթե գաղտնաբար սիրտս հրապուրվեց,
թե ձեռքս դրած բերանիս վրա՝ ես համբուրեցի,_
(^28) _թող այն մեծ անօրենություն դիտվի ինձ համար,
որ սուտ եմ եղել Բարձրյալ Տիրոջ առջեւ։
Ուժ, կարողություն, խելք, իմաստություն Նրանից են լոկ։_
(^29) _Թե ուրախացա գետնին թավալվող թշնամուս վրա,
եւ “վա՜շ” ասացի իմ սրտում,_
(^30) _թող ականջներս լսեն անեծքն իմ,
թող արհամարհվեմ ու քամահրվեմ իմ ժողովրդից։_
(^31) _Եթե իմ մասին աղախիններս բազում անգամ ասեն՝
“Երանի՜ նրա մարմնից հագենանք”,
քանզի քաղցր էի ես նրանց համար._
(^32) _օտարը դրսում չէր օթեւանում.
իմ դուռը բաց էր ամեն եկվորի առաջ,_
(^33) _թե թաքցրի ակամա գործած իմ մեղքերը._
(^34) _չէի ամաչում ես բազմությունից,
որ նրա առաջ չասեի դրանք,
եթե աղքատին ես դատարկ փեշով դուրս արեցի դռնից._
(^35) _երնե՜կ Տիրոջ ձեռքը հատուցեր ինձ,
կամ եթե մեկից առած մուրհակը,_
(^36) _իբրեւ մի պսակ ուսերիս դրած՝ կարդալով_
(^37) _պատառ-պատառ չարեցի, հետ չդարձրի այն՝ ոչինչ չառնելով իմ պարտապանից,_
(^38) _թե իմ պատճառով հեծեծեց հողը,
թե ակոսները նրա լաց եղան,_
(^39) _եթե կերա ես արդյունքը նրա առանց վճարի,
կամ թե վշտացրի հոգին երկրի Տիրոջ,_
(^40) _ապա ցորենի փոխարեն եղինջ թող բուսնի այնտեղ,
գարու փոխարեն՝ մորենի»։_


Եվ Հոբը դադարեց խոսելուց։