
Հոբն անիծում է իր ծնված օրը
(^1) Ի վերջո Հոբը բացեց իր բերանը եւ անիծեց իր ծնված օրը՝ 2 ասելով.
(^3) _«Կորչի այն օրը, երբ ես ծնվեցի,
եւ այն գիշերը, երբ ասացին՝ “Արու է”։_
(^4) _Թող խավարի այն գիշերը,
եւ Տերը վերեւում չհիշի այն,
ու նրա վրա է՛լ լույսը չծագի._
(^5) _թող պատեն նրան խավարն ու մահվան ստվերները,
ու մեգը իջնի նրա վրա։_
(^6) _Անիծյալ լինեն այն օրն ու այն գիշերը.
խավարը թող կուլ տա նրան։
Տարվա օրերում թող չլինի,
ու չթվարկվի այն ամիսների օրերում։_
(^7) _Գիշերն այն թող ցավերի մեջ լինի,
եւ ուրախություն ու խնդություն թող չլինի։_


(^8) _Այլ կնզովի նրան, ով նզովելու է այն օրը,
Նա, որ ծովահրեշին կարող է հնազանդեցնել._
(^9) _Թող այն գիշերվա աստղերը խավարեն,
գիշերը սպասի, բայց լույս չտեսնի,
ու չտեսնի թող ծագելն Արուսյակի._
(^10) _քանի որ չփակեց իմ մոր արգանդի դռները,
որով գուցե եւ իմ աչքերը ցավ չտեսնեին։_
(^11) _Ինչո՞ւ չմեռա ես որովայնում,
այլ դուրս եկա արգանդից՝
փոխանակ անմիջապես կորչելու։_
(^12) _Ինչո՞ւ ծունկերի վրա առան ինձ,
կամ ինչո՞ւ ծծեցի ստինքներն իմ մոր։_
(^13) _Այժմ ես ննջած կլինեի, քուն մտած կհանգչեի_
(^14) _թագավորների եւ երկրի մեծամեծների հետ,
որոնք հոխորտում էին սրերով իրենց,_
(^15) _կամ իշխանների հետ, որոնք բազում ոսկի ունեին
եւ որոնք լցրել էին իրենց տներն արծաթով,_
(^16) _կամ իբրեւ վիժվածք, որ դուրս է ընկնում արգանդից իր մոր,
կամ իբրեւ մանուկներ, որոնք չտեսան լույսը։_
(^17) _Այնտեղ ամբարիշտներն այլեւս չարիք չեն գործում։
Այնտեղ նրանց հետ հանգչում են նաեւ մարմնով հոգնածները։_
(^18) _Այնտեղ իրենց հանգիստն են գտնում շղթայվածները,
ովքեր այլեւս չեն լսում հարկահանի ձայնը։_
(^19) _Այնտեղ միասին են նշանավորն ու աննշանը,
եւ ծառան այլեւս վախ չունի տիրոջից։_
(^20) _Ինչո՞ւ է դառնացածներին լույս տրվում,
եւ ցավագնած հոգիներին՝ կյանք։_
(^21) _Ովքեր մահ են տենչում, չեն հասնում դրան,
փնտրում են այն, ինչպես գանձ են փորում,_
(^22) _եւ ուրախանում են, երբ գտնում են այն։_
(^23) _Մահը մարդու հանգիստն է, որից հետո ճանապարհ չկա,
որովհետեւ Աստված փակել է այն։_
(^24) _Կերակուրիցս առաջ հեծությունը հասավ.
արցունքներով ու ահով ընկճված եմ,_
(^25) _քանզի ինչ բանի երկյուղն ունեի, հասավ ինձ վրա.
ինչից որ վախ կար, հենց ի՛նձ պատահեց։_
(^26) _Չխաղաղվեցի, դադար չառա ես, ոչ էլ հանգստացա,
քանի որ վրաս բարկությունն իջավ»։_
