
Պատիժ Մանասեի մեղքի համար
(^1) Տերն ինձ ասում է. «Եթե Մովսեսն ու Սամուելն իմ դիմաց կանգնեն, ես հոգով այդ ժողովրդի հետ չեմ լինի. այդ
ժողովրդին հեռո՛ւ վանիր ինձնից, թող հեռանա։ 2 Եվ եթե պատահի, որ հարցնեն քեզ՝ ո՞ւր գնանք, կասես նրանց. այսպես
է ասում Տերը.
_“Ովքեր մահվան համար են, թող գնան դեպի մահ,
ովքեր սրի համար են՝ դեպի սուր,
ովքեր սովի համար են՝ դեպի սով,
իսկ ովքեր գերության համար են՝ դեպի գերություն”։_
(^3) Ես նրանց պիտի պատժեմ չորս միջոցով,- ասում է Տերը.- սրին՝ սպանելու համար, շներին՝ պատառոտելու համար,
երկնքի թռչուններին եւ երկրի գազաններին՝ հոշոտելու եւ ոչնչացնելու համար։ 4 Հուդայի թագավոր Եզեկիայի որդի
Մանասեի պատճառով եւ այն ամենի պատճառով, որ նա կատարեց Երուսաղեմում, նրանց աշխարհի բոլոր
թագավորությունների տանջանքին պիտի մատնեմ։
(^5) _Ո՞վ կխնայի քեզ, Երուսաղե՛մ, կամ ո՞վ կտրտմի քեզ համար,
եւ կամ ո՞վ կդառնա դեպի քեզ՝
հարցնելու քո խաղաղության մասին,_
(^6) _քանի որ դու երես թեքեցիր ինձնից,-_


_ասում է Տերը,-
եւ հետ ես գնալու։
Իմ ձեռքը պիտի երկարեմ քեզ վրա
եւ պիտի կործանեմ քեզ։ Այլեւս նրանց չեմ լսի,_

(^7) _պիտի ցրեմ ու սփռեմ նրանց.
իմ ժողովուրդն անզավակ մնաց դռներին,
որովհետեւ նրանց չարության պատճառով ես կորցրի իմ ժողովրդին,
քանի որ նրանք չուղղվեցին։_
(^8) _Նրա չարիքները ծովի ավազից ավելի բազմացան իմ շուրջը։
Ե՛վ նրանց վրա, եւ՛ իրենց մոր վրա շարժեցի երիտասարդներին։
Միջօրեին նրանց շուրջը թշնամություն գցեցի.
հանկարծակի դող ու տագնապ եկավ։_
(^9) _Յոթ զավակ ունեցողը տկարացավ,
նրա հոգին նվաղեց.
միջօրեին նրա արեւը մայր մտավ.
ամոթն ու նախատինքն են պատել նրան։
Նրանց մնացորդներին իրենց թշնամիների առջեւ
սրի պիտի մատնեմ»,- ասում է Տերը։_
(^10) _Վա՜յ ինձ, վա՜յ ինձ, մա՛յր իմ.
իբրեւ ո՞ւմ ծնեցիր ինձ.
իբրեւ մի մարդո՞ւ, որին երկրում ամենուրեք դատափետել են,
քաշքշել դատարան։
Ո՛չ ես եմ ինչ-որ բան պարտք,
ո՛չ էլ ուրիշն է ինձ որեւէ բան պարտք,
բայց ինձ անիծողներից իմ ուժն սպառվեց։_
(^11) _Թող նրանք հաջողություն գտնեն բարի բաների մեջ, Տե՛ր,
որ չլինի թե քո առջեւ կանգնեմ նրանց փորձության ժամին
կամ նրանց նեղության ժամանակ՝
թշնամիների դիմաց՝ նրանց բարիքի համար։_
(^12) _Երկաթի զորությունը կարո՞ղ է ճանաչվել,
իսկ քո զորությունը քաղաքի պղնձե պարսպի զորության պես է։_
(^13) _«Բոլոր մեղքերիդ պատճառով
քո երկրի բոլոր սահմաններում քո գանձերը
տալու եմ օտարներին՝ իբրեւ փրկանք։_
(^14) _Քեզ ծառայեցնելու եմ քո թշնամիներին
մի երկրում, որ դու չգիտես,
քանզի իմ բարկությունից կրակ է վառվում,
որ բորբոքվելու է ձեզ վրա։_
(^15) _Դու գիտես, Տե՛ր,
հիշի՛ր ինձ, Տե՛ր,
այցելի՛ր ինձ, անարա՛տ արա ինձ իմ թշնամիներից.
ինձ համար մի՛ ուշացիր,
գիտցի՛ր, քեզ համար որքա՜ն նախատինք կրեցի_
(^16) _քո խոսքերն արհամարհողներից։ Մեռցրո՛ւ նրանց, եւ քո խոսքն ինձ ուրախություն
եւ իմ սրտի համար ցնծություն կլինի,
քանզի քո անունն ինձ վրա է դրված,
ո՛վ Տեր, Ամենակալ Աստված։_
(^17) _Ծաղր անողների հետ ատյան չնստեցի,
այլ երկյուղ կրելով քեզնից՝ նստում էի առանձին,
որովհետեւ դառնությամբ էի լցված։_
(^18) _Ինչո՞ւ նրանք, որ ինձ տրտմություն են պատճառում, զորանում են,
իսկ իմ վերքերն ահավոր են.
ինչպե՞ս պիտի բժշկվեմ։
Ինձ համար եղավ անպետք ջուր,
որին չի կարելի վստահել։_
(^19) _Դրա համար էլ այսպես է ասում Տերը.
«Եթե նորից դարձի գաս,
քեզ կպատսպարեմ,
եւ իմ աչքի առաջ կապրես.
ու եթե անարգի միջից դուրս հանես պատվականը,
կլինես ինչպես իմ բերանը,
ու եթե նրանք վերադառնան դեպի քեզ, եւ ոչ թե դու նորից դառնաս դեպի նրանց,_
(^20) _ես քեզ կտամ այդ ժողովրդին՝ իբրեւ պղնձե ամուր պարիսպ.
նրանք պիտի կռվեն քեզ հետ,
բայց չեն կարողանա սասանել քեզ,
քանզի ես քեզ հետ եմ՝ քեզ փրկելու եւ պահպանելու համար,-
ասում է Տերը,-_


(^21) _ես քեզ կազատեմ չար մարդկանց ձեռքերից,
քեզ կփրկեմ ժանտ մարդկանց ձեռքերից»։_
