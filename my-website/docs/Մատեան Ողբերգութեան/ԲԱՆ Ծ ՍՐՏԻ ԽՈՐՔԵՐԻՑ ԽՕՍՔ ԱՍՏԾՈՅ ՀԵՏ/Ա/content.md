
Ինչպէս որ առանց Քրիստոս Աստծոյ մեր
հոգիներին փրկութիւն չկայ,
Եւ ոչ էլ առանց աչքի տեսողութեան` լոյսի
զուարճանք,
Եւ կամ արեւի քաղցրութիւն` առանց արեւածագի,

-
Այսպէս էլ առանց ծածուկ մեղքերի
խոստովանութեան
Եւ ինքնապարսաւ մեղադրանքների` չկայ
քաւութիւն:
Զի քեզ ի՞նչ օգուտ քո մաքրութիւնից, փարիսեցու
հետ եթէ դու դատուես,
Եւ կամ ի՞նչ վնաս ինձ իմ մեղքերից, թէ
մաքսաւորի հետ պիտի գովուեմ,
Կամ ո՞ւր պարսաւուեց Հովել մարգարէն, երիցս
կրկնելով եղկութիւնն անձի,
Կամ մեղադրուել կարո՞ղ է մի սուրբ` մեծագոյն
օրը հաշուելու համար.
Եսային ինչպէ՞ս եւ ինչո՞ւ պիտի դիտուի
պղծաշուրթ,
Որ Իսրայէլի տան արարքներից մնաց միշտ հեռու.
Եւ Յիսուսն ինչո՞ւ մեղաւոր լինի ադամեան
մարմնով`
Կարեկցելով ինձ` յանցաւորապէս
Հօրը աղօթած լինելու համար.
Կամ ինչպէ՞ս մեկնել միտքն այս առակի. -
"Սիրտն իմաստունի` սգատան մէջ է,
Իսկ սիրտն անմտի ուրախութեան տան":
Զի նա, որ Ադամի սխալն իր անձին չի վերագրում
Եւ բոլորի մեղքերը չի համարում իրենը, -


Ինչպէս Երջանիկն այն արքաներից, որ մեղաւոր
էր համարում իրեն հայրերի գործած յանցանքների
մէջ, -
Դրանով իսկ նա մեղանչում է խիստ եւ կորցնում
իր արդարութիւնը,
Ինչպէս մէկը, որ անախտակիր է կարծում
մարդկային բնութիւնը իր,
Եւ սիրտը երբէք չի կարող բերկրել այն
զուարթութեամբ,
Որ պարգեւում է աւետումն յոյսի, եթէ Քրիստոսի
առաքեալից սովորած`
Չկարողանայ տրտմել Աստծոյ կամքի համաձայն,
ինչպէս ասուած է:
