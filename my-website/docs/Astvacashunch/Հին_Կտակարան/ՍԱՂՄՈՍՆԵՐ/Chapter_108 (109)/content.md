
(^1) _Դպրապետին։ Սաղմոս Դավթի
Իմ օրհնությանը մի՛ լռիր, Աստվա՛ծ,_
(^2) _Որովհետեւ մեղավորի բերանը,
Բերանը նենգավորի ինձ վրա բացվեց.
Իմ դեմ խոսեցին նենգամիտ լեզվով_
(^3) _Եվ ատելության խոսքերով պաշարեցին ինձ։
Առանց պատճառի հարձակվեցին վրաս,_
(^4) _Սիրուս փոխարեն մատնեցին ինձ,
Բայց ես աղոթքի կանգնեցի։_
(^5) _Բարու փոխարեն ինձ չարը հատուցեցին,
Սիրուս փոխարեն՝ ատելություն։_
(^6) _Նրան մեղավո՛ր համարիր,
Եվ սատանան թող կանգնի նրա աջ կողմում։_
(^7) _Իր դատաստանից թող դատապարտյալ դուրս գա,
Եվ նրա աղոթքները թող մեղք համարվեն։_
(^8) _Թող նրա օրերը նվազեն,
Նրա պաշտոնը թող ուրիշն առնի։_
(^9) _Թող որբ դառնան նրա որդիները,
Եվ նրա կինը՝ այրի։_
(^10) _Նրա որդիները թող թափառական եւ մուրացկան լինեն
Եվ հեռանան իրենց բնակավայրից։_
(^11) _Պարտատերը թող պահանջի նրա ողջ ունեցվածքը,
Օտարները թող հափշտակեն նրա վաստակը։_
(^12) _Նրան օգնական թող չգտնվի,
Եվ նրա որբերին ոչ ոք չգթա։_
(^13) _Թող կոտորվեն նրա որդիները,
Նրա անունը թող ջնջվի ազգից։_
(^14) _Թող Տիրոջ առջեւ հիշվեն նրա հոր մեղքերը,
Եվ նրա մոր մեղքերը չջնջվեն,_
(^15) _Եվ թող ամեն ժամ Տիրոջ առջեւ լինեն։
Երկրից թող վերանա նրա հիշատակը,_


(^16) _Որովհետեւ չուզեց ողորմություն անել,
Հալածեց աղքատ եւ անտուն մարդուն,
Որպեսզի կործանի նրան, ով խոնարհ է սրտով։_
(^17) _Անեծքը սիրեց, թող թափվի գլխին,
Չուզեց օրհնություն, թող հեռու լինի նրանից։_
(^18) _Անեծքը հագավ որպես հանդերձ,
Թող ջրի պես փորը լցվի
Եվ ձեթի պես՝ ոսկորների մեջ։_
(^19) _Թող հագնելու զգեստ լինի նրա համար
Եվ ինչպես գոտի՝ մեջքին մշտապես կապելու։_
(^20) _Այս է նրանց բաժինը,
Ովքեր բամբասում էին իմ մասին Տիրոջ մոտ,
Եվ ովքեր չարախոսում էին անձիս մասին։_
(^21) _Բայց դու, Տե՛ր, Տե՛ր, վարվի՛ր ինձ հետ ըստ քո անվան,
Որովհետեւ քաղցր է քո ողորմությունը,_
(^22) _Եվ փրկի՛ր ինձ, որովհետեւ աղքատ եւ անտուն եմ ես։
Սիրտս խռովվեց իմ ներսում,_
(^23) _Եվ ես ստվերի պես երկարելով պակասեցի
Եվ թոթափվեցի մարախի պես։_
(^24) _Պահեցողությունից ծնկներս տկարացան,
Եվ մարմինս այլագունեց յուղի պակասից։_
(^25) _Ես նրանց նախատինքը եղա.
Տեսան ինձ եւ շարժեցին իրենց գլուխները։_
(^26) _Օգնի՛ր ինձ, Տե՛ր, Աստվա՛ծ իմ,
Եվ փրկի՛ր ինձ քո ողորմությամբ։_
(^27) _Թող ճանաչեն, որ քո ձեռքը այս է,
Եվ դու, Տե՛ր, արեցիր այս։_
(^28) _Նրանք անիծում են, բայց դու կօրհնես,
Ինձ վրա հարձակվողները թող ամոթ կրեն,
Բայց քո ծառան քեզնով թող ուրախանա։_
(^29) _Թող ամոթ հագնեն անձս չարախոսողները
Եվ իրենց ամոթը իրենց վրա կրեն թիկնոցի պես։_
(^30) _Բայց ես մեծ գոհություն պիտի մատուցեմ Տիրոջն իմ բերանով,
Շատերի մեջ քե՛զ պիտի օրհնեմ,_
(^31) _Որովհետեւ նա կանգնեց անտունիս աջ կողմում՝
Փրկելու ինձ նրանցից, ովքեր հալածում են հոգիս։_
