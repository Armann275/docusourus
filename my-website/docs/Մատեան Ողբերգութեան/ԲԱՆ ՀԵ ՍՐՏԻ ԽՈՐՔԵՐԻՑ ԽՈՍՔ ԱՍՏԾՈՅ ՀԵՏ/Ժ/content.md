
Նաեւ տապան է նա մի մաքրական
Եւ երջանկագոյն,
Որ պահպանում է կեանքի ալեաց մէջ մեզ`
չխեղդուելու.
Ոչ թէ բազմաթիւ անբան գազանների
Եւ սակաւ մարդկանց,
Այլ հաւաքում է երկրայիններին ու վերիններին,
Հաւասարապէս ամփոփում իր մէջ,
Չի տրւում ջրի ալեկոծութեան,
Այլ բարձունքներն է ելնում երկնքի:
Իբրեւ աշակերտ
Որ հրահանգուած է Աստծոյ Հոգուց,
Խուսափում է նա նենգութիւններից
Չի բողոքում նա մահու հարուածից,
Բռնում տանում է կեանքի աւետման,
Ոչ թէ Նոյի ձեռնարկումով է կազմւում,
Այլ Հաստողի հրամանով է կառուցւում,
Ոչ Մովսէսն ու Բեսելիելը,
Այլ Աստծոյ Միածինն է
Սուրբ Հոգու հետ պատրաստում,
Ոչ թէ յարաշարժ կամ յարափոխ,
Այլ մշտակառոյց անսասան հիմքով
Հաստատում է այն:
Ինչպէս փայտեղէն տապանակն անխօս -
Չի տեսնում, բայց մեզ առաջնորդում է.
Իբրեւ անքանակ Էի կերպարանք առաջ գնալով
Հանդերձեալի մէջ լուսաւոր կեանքի տեղ է
պատրաստում:
Ոզիելի հետ կսատկի այնտեղ,
Թէ խաչի նման հոգիների մէջ չդրոշմուի,
Տեղնուտեղը, նոյն պահին կսպանի`
Երկրասիրաբար եւ անասնային մի լծակցութեամբ
Գետընթաց սայլով, իբրեւ մի անօթ`
Թէ վերցնեն տանեն:


Մարմնի լեզվով չէ, այլ հրեշտակների
Նման է խօսում:
Եւ ոչ ականջով,
Մտքի շարժումով լսում է արագ.
Չունի յստակ ձայն խօսքի ու բանի,
Բայց պատգամները Յիսուսի գործի
Պատմում, հասցնում է բոլոր ազգերին,
Չունի խոսափող ու ձայնալարեր,
Բայց եւ ազդում է մի աստուածային կենդանի
շնչով.
Առանց ջիլերի ու ոսկորների`
Եւ երկու հազար կանգուն լայնութեամբ
Ինչպէս անհամար գնդից բարձրեալի,
Այն եբրայական զինեալ ամբոխի վերապրած
գունդը
Առաջ էր գնում, այժմ նրանց հետ,
Ինչպէս եւ նրանք, որ պիղծ են, անսուրբ,
Մեղքերի աղտով այրուած, հեռացած,
Տաժանակրութեամբ աղիւս սարքելուց
ազատուածներին
Ուղեկցում է նա:
Մարմնացած Աստծոյ էութիւնն անգամ
Ահա այս վէմի անունով կոչուեց,
Կողի պատռումով խմցրեց բոլորիս:
Ոչ երակների արիւն ընթացքը,
Այլ վերին Լոյսի շառաւիղները
Թափանց միութեամբ կենդանացնելով
Նորոգ է պահում: Կանխանշում է
Ոչ Սողոմոնի, Զօրաբաբելի հսկողութիւնը,
Այլ իմաստութիւնն Ամենակալի.
Նա չի պարուրւում աննուիրագործ ու սովորական
Իւղով` Յակոբի կողմից,
Այլ փառքով Մեծի եւ Ահաւորի արեամբ է օծւում:
Երկրային նիւթից տուն չէ, այլ մարմին երկնային
լոյսից,
Սրա զաւակներին Աստուած կնքում է ու


ձեռնադրում,
Ոչ թէ երկրածին յղացումների,
Այլ երկնային արքայութեան ժառանգներ է
պատրաստում,
Որ իր ծոցում գրկուածներին
Աբրահամի գոգին նուիրաբերէ:
Սրա հարսնութեան փեսան է
Որդին կենդանի Աստծոյ
Հայրապետների խմբերն են նրա հարսնաքոյրերը.
Սա կմոռացնի կռամոլութեան բարձունքը դիւոտ,
Քանզի ծանօթ է երկնային Աստծուն,
Ամբողջապէս մերժելի են արձանները կուռքերի,
Եւ Քրիստոս է երկրպագւում նրա բոլոր քարերի
մէջ.
Ակնյայտ քակտումն է անտառների ուրվական
իղձի,
Քանզի աշխարհի ողջ մայրիներից
Կենաց փայտի նմանութեամբ
Տէրն այստեղ է զոհաբերւում:
[Եկեղեցին] խորտակումն է
Դիւապատիր հմայական արձանների,
Չէ՞ որ գովական կարկեհան քարն է
Ապրող վէմերով ու գոհարներով
Իր մէջ հաստատւում:
