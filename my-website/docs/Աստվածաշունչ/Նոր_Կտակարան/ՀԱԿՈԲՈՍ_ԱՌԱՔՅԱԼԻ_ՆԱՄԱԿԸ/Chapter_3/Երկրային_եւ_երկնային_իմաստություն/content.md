
Ընդդեմ անսանձ լեզվի
(^1) Եղբայրնե՛ր իմ, շատերդ ուսուցանողներ չլինեք։ Իմացե՛ք, որ այս առումով մեծ դատաստան ենք ընդունելու, (^2) քանի
որ բոլորս էլ շատ ենք մեղանչում։ Եթե մեկը խոսքով չի մեղանչում, նա կատարյալ մարդ է՝ ընդունակ սանձահարելու իր
ամբողջ մարմինը։
(^3) Տե՛ս, թե ինչպե՛ս ենք ձիերի բերանը սանձեր դնում, որ նրանք մեզ հնազանդվեն, եւ նրանց ամբողջ մարմինը
կառավարում ենք։
(^4) Ահավասիկ եւ նավերը. ի՜նչ հսկա են, սաստիկ հողմերից քշվում են, բայց փոքր մի ղեկով ուղղվում են, ո՛ր կողմը
նավավարի սիրտն ուզում է։
(^5) Այսպես էլ լեզուն մի փոքր անդամ է, բայց մեծամեծ բաներ է բարբառում։ Ահա թե մի փոքր կրակ ինչպիսի՜
անտառներ է հրդեհում։ 6 Լեզուն էլ կրակ է, մի աշխարհ անիրավության. մեր անդամների մեջ հաստատված այդ լեզուն,
որ ապականում է ամբողջ մարմինը եւ գեհենի բորբոքված կրակով վառում մեր ամբողջ գոյությունը։ 7 Գազանների,
թռչունների եւ սողունների ամեն տեսակ եւ ինչ որ կա ծովի մեջ, հնազանդված է եւ հնազանդվում է մարդկային բնությանը,
(^8) բայց մարդկանց լեզուն՝ այդ չարը, անզսպելին եւ մահաբեր թույնով լցվածը, ոչ ոք չի կարող նրան հնազանդեցնել։
(^9) Նրանով օրհնում ենք Տիրոջը եւ Հորը, նրանով ենք անիծում մարդկանց, որ ստեղծվեցին Աստծու նմանությամբ։
(^10) Օրհնություններն ու անեծքները նույն բերանից են դուրս գալիս։ Եղբայրնե՛ր իմ, պետք չէ, որ դա այդպես լինի։ 11 Մի՞թե
մի աղբյուր նույն ակունքից միաժամանակ քաղցր եւ դառն ջուր կբխեցնի։
(^12) Եղբայրնե՛ր իմ, մի՞թե հնարավոր է, որ թզենին ձիթապտուղ տա կամ որթատունկը՝ թուզ։ Եվ աղուտ տեղից
հնարավոր չէ քաղցր ջուր ստանալ։
(^13) Ձեր մեջ ո՞վ է իմաստուն եւ խելացի. բարի ընթացքով թող ցույց տա իմաստությամբ եւ հեզությամբ կատարած իր
գործերը։
(^14) Իսկ եթե ձեր սրտերում դառն նախանձ եւ հակառակություն ունեք, մի՛ պարծեցեք, մի՛ ստեք ընդդեմ
ճշմարտության։
(^15) Այս իմաստությունն ի վերուստ չի իջել, այլ երկրավոր է, մարմնավոր եւ դիվական, (^16) որովհետեւ որտեղ
հակառակություն եւ նախանձ կա, այնտեղ կա անկարգություն եւ ամեն չար բան։
(^17) Իսկ վերին իմաստությունը նախ սուրբ է եւ ապա խաղաղարար, հեզ, բարյացակամ, լի ողորմածությամբ ու բարի
գործերով, անկողմնակալ, առանց կեղծավորության։
(^18) Արդարության պտուղը խաղաղությամբ է սերմանվում նրանց համար, ովքեր խաղաղություն են անում։
