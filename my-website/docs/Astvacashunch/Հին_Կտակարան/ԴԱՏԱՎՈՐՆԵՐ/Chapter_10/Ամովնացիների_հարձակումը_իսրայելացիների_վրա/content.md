
Թովղա
(^1) Աբիմելեքից հետո Իսրայելը փրկելու համար մեջտեղ ելավ նրա հորեղբոր որդին՝ Փուայի որդի Թովղան՝ Իսաքարի
ցեղից։ Նա բնակվում էր Սամարիայում՝ Եփրեմի լեռան վրա։ 2 Նա Իսրայելին դատեց քսաներեք տարի. մեռավ եւ թաղվեց
Սամարիայում։
(^3) Նրանից հետո մեջտեղ ելավ գաղաադացի Հայիրը եւ Իսրայելին դատեց քսաներկու տարի։ 4 Նա ուներ
երեսուներկու որդի, որոնք հեծնում էին երեսուներկու ավանակի վրա։ Նրանք ունեին երեսուներկու քաղաք։ Դրանք
մինչեւ այսօր կոչվում են Հայիրի ավաններ եւ գտնվում են Գաղաադում։ 5 Հայիրը մեռավ եւ թաղվեց Կամովնում։
(^6) Իսրայելի որդիները շարունակեցին Տիրոջ առաջ չարիք գործել եւ պաշտեցին Բահաղի կուռքերին, Աստարովթին,
Ասորիքի աստվածներին, Սիդովնի աստվածներին, Մովաբի աստվածներին, Ամովնի աստվածներին եւ այլազգիների
աստվածներին։ Նրանք լքեցին Տիրոջը եւ չպաշտեցին նրան։ 7 Տերը բարկությամբ բորբոքվեց Իսրայելի վրա եւ նրանց
մատնեց այլազգիների ձեռքն ու ամովնացիների ձեռքը։ 8 Նրանք այն ժամանակ տասնութ տարի ճնշեցին եւ ճզմեցին
Իսրայելի որդիներին Հորդանան գետի այն կողմում՝ ամորհացիների երկրում, Գաղաադում։ 9 Ամովնացիներն անցան
Հորդանան գետը՝ պատերազմելու Հուդայի դեմ, Բենիամինի դեմ եւ Եփրեմի տան դեմ։ Իսրայելի որդիները խիստ
նեղության մեջ ընկան։ 10 Նրանք աղաղակեցին Տիրոջը եւ ասացին. «Մեղանչեցինք քո դեմ, որովհետեւ թողեցինք մեր
Աստծուն եւ Բահաղի կուռքերին պաշտեցինք»։ 11 Տերն ասաց Իսրայելի որդիներին. «Չէ՞ որ եգիպտացիները,
ամորհացիները, Ամովնի որդիները, Մովաբի որդիները եւ այլազգիները,^12 սիդովնացիները, ամաղեկացիները,
քանանացիները նեղում էին ձեզ, եւ դուք ինձ աղաղակեցիք, ու ես ազատեցի ձեզ նրանց ձեռքից։ 13 Իսկ դուք թողեցիք
ինձ եւ ծառայեցիք օտար աստվածների։ Դրա համար ձեզ այլեւս չեմ փրկելու։ 14 Գնացե՛ք, աղաղակե՛ք այն աստվածներին,
որ ձեզ համար ընտրեցիք, թող նրանք փրկեն ձեզ ձեր նեղության ժամանակ»։ 15 Իսրայելի որդիներն ասացին Տիրոջը.
«Մեղանչեցինք, արա՛ դու մեզ այն, ինչ որ քեզ հաճելի է թվում, բայց միայն ազատի՛ր մեզ այսօր, Տե՛ր»։ 16 Եվ նրանք իրենց
միջից հանեցին օտար աստվածներին եւ միայն Տիրոջը պաշտեցին։ Նա չհաշտվեց ժողովրդի հետ, բայց նրա սիրտը
ցավեց Իսրայելի տառապանքի համար։ 17 Ամովնի որդիները վեր կացան եւ բանակեցին Գաղաադում. Իսրայելի
որդիներն էլ վեր կացան եւ բանակեցին Դիտանոցում։ 18 Գաղաադում հաստատված ժողովրդի իշխաններն իրար
ասացին. «Այն մարդը, որ սկսի պատերազմել ամովնացիների դեմ, նա՛ թող լինի Գաղաադի բոլոր բնակիչների
առաջնորդը»։
