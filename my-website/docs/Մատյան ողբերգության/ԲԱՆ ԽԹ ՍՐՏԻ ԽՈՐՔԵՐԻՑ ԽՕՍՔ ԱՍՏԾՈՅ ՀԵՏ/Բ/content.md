
Արդարեւ, ո՛չ ոք արարածներիդ նիւթեղէն լեզուով
կարող է մեկնել
Գթութիւններիդ մի մասնիկն անգամ, որ ցոյց
տուիր ինձ, յօրինո՜ղ.
Զի ճշմարտապէս մեծ է աւելի այն զօրութիւնը,
Որ հնացածը նորոգում է դարձեալ իր առաջին
պայծառութեամբ,
Քան թէ այն ուժը, որ ոչնչից է ստեղծագործում:
Զի չունես երբէք անկարողութիւն, զօրաւորդ դու
ամէն ինչի մէջ,
Եւ քո մէկ խօսքը բաւական է լոկ, որ հասնեն
գործերն իրենց լրումին,
Ելի՛ր ուրեմն, փառաւորուելու, բարեգործ,
Կրկին ստեղծելով ինձ, որ յոյսս կտրել եմ
փրկութիւնից,
Որ այս ճշմարիտ եւ հաստատական ուխտի
համաձայն`
Մեծապէս բարձրանայ ձայնդ օրհնաբան եւ
աւետաբեր,
Առաւել` յայտնի քաւութեանդ շնորհով եւ
ողորմութեանդ լոյսով առինքնող,
Քան թէ գործերով ստեղծողական:
Զի մէկով որպէս արարիչ ես դու ճանաչւում միայն,
Իսկ միւսով` ոչ թէ միայն արարիչ, այլեւ
երախտաւոր.
Ոչ միայն ստեղծող, այլ նաեւ քաւիչ,
Ոչ միայն նորոգող, այլեւ բարերար,
Ոչ միայն հաստող, այլեւ ողորմած,
Ոչ միայն կամեցող, այլեւ հնարաւոր,
Ոչ միայն յօրինող, այլեւ հեզ, համեստ,
Ոչ միայն նկարող, այլեւ ամենազօր,
Ոչ միայն առաջնորդ, այլեւ լոյս,
Ոչ միայն խնամող, այլ նաեւ հովիւ,
Ոչ միայն դարմանող, այլեւ հոգածու,


Ոչ միայն ողջացնող, այլ նաեւ բժիշկ,
Ոչ միայն պաշտպան, այլեւ զօրավար,
Ոչ միայն անյաղթ, այլեւ թագաւոր,
Ոչ միայն արարիչ, այլ նաեւ քաղցր,
Ոչ միայն պարգեւատու, այլեւ առատաձեռն,
Ոչ միայն համբերող, այլ նաեւ ներող,
Ոչ միայն չբարկացող, այլեւ անոխակալ,
Ոչ միայն կարեկից ու վշտակից, այլեւ ծածկագէտ,
Ոչ միայն գթոտ եւ հոգատար, այլեւ ապաւէն,
Ոչ միայն գերազանցապէս գորովող, այլ նաեւ
Աստուած,
Եւ քո անսպառ բարութեամբ` օրհնուած ըստ
ամենայնի:
