
Մնացածներն էլ եթէ գումարեմ առաջիններին,
Կրկնապէս պիտի ծանրանան ցաւերս ու
դառնութիւններս աճեն,
Բայց արցունքների շեղջերից միայն դոյզն-ինչ
առնելով,
Առայժմ պիտի բաւականանամ սաղմոսարանի
Ընտանի ձայնի հանապազօրեայ
յանդիմանութեամբ,
Որ ամբարիշտիս կշտամբում է միշտ:
Դրանց հետ նաեւ քառասունիններորդ գլխի
վերջին հատուածի յանդիմանական տողերը,
Որոնք գարշելի համարելով ինձ` խայտառակում
են միշտ եւ հանապազ:
Խցելով բերանս, որպէսզի չփառաբանեմ` անձս
եղկելի են ներկայացնում.
Եւ աստուածային ձայնով ինձ ամբաստանելով`
զրկում են կեանքի յոյսից,
Միաժամանակ, ինչպէս պատնեշի վրայից, քարեր
են նետում վրաս:
Եթէ ծանր է ուրիշներից անէծք ընդունել,


Ապա կրկնակի ծանրածանր է անձամբ ինքն իրեն
անիծելը:
Իսկ եթէ օրէնք է մերձաւորներից նախատինքներ
չառնել,
Ապա ուրեմն ամենատեսիցդ սպասել դրանք`
Արիւնալից ցաւ, սարսափելի վիշտ ու մտալլկանք
են պատճառում մեզ:
Բայց ով որ նրանց խոնարհութեամբ անձնատուր
լինի,
Եւ գաւազանով ծեծի ինքն իրեն, կշտամբի ու
դառն անէծքներ կարդա,
Այդպիսին պիտի օրհնուի Վերնայնի
խոստովանած եւ ամէնիշխան բերանի
շրթունքներով.
Զի նա ճշգրիտ կերպով բացատրեց դարձն իր
դէպի նա, կեանքի ճիշտ ճամփից չհեռանալով.
Սիրոյ օրէնքով նա իր մեղքերի արմատը կտրեց,
Չնուաճուելով չարախօսների խարդաւանքից,
Քրիստոսի հօտի բժշկուած ոչխարը եղաւ նա,
Դիմելով աղիքների խոցերը բուժող աղին:
Բայց անբանների բարքին է յատուկ ասուն
կենդանիների
Կենսաձիր խօսքի դալար, ծաղկածին
դաշտավայրում`
Մտքի թմրութեամբ մահացու արոտներ
ճարակելը:
