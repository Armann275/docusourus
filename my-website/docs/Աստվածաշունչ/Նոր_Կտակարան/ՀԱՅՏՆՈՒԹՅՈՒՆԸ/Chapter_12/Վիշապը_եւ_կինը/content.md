
Կինը եւ վիշապը
(^1) Եվ երկնքում մեծ նշան երեւաց՝ մի կին՝ արեգակն իր վրա առած, լուսինն իր ոտքերի տակ եւ իր գլխի վրա տասներկու
աստղերից մի պսակ։ 2 Նա հղի էր, ճչում էր երկունքի մեջ եւ բազում ցավերով մոտ էր ծնելու։ 3 Երկնքում այլ նշան երեւաց.
ահա հրակարմիր մի մեծ վիշապ, որ յոթ գլուխ ու տասը եղջյուր ուներ, եւ գլուխների վրա յոթ խույր կար։ 4 Եվ նրա պոչը
քաշեց-տարավ երկնքի աստղերի մեկ երրորդ մասն ու դրանք գցեց երկրի վրա։ Նա եկավ կանգնեց այն կնոջ առաջ, որ
ծնելու վրա էր, որպեսզի, երբ կինն իր որդուն ծնի, կուլ տա նրան։ 5 Եվ կինը ծնեց մի արու զավակ, որ հովվելու էր բոլոր
ազգերին երկաթե գավազանով։ Նրա որդին հափշտակվեց ու տարվեց Աստծու եւ նրա գահի մոտ։ 6 Եվ կինը փախավ
դեպի անապատ, որտեղ նրան տեղ էր պատրաստվել Աստծու կողմից, որպեսզի այնտեղ կերակրվի հազար երկու
հարյուր վաթսուն օր։


Միքայել հրեշտակապետի հաղթանակը վիշապի դեմ
(^7) Եվ երկնքում պատերազմ եղավ։ Միքայելը եւ իր հրեշտակները կռվում էին վիշապի դեմ. վիշապը կռվում էր իր
հրեշտակներով։ 8 Բայց նրանք չկարողացան դիմադրել, եւ երկնքում նրանց համար տեղ չգտնվեց։ 9 Եվ ընկավ մեծ
վիշապը՝ առաջին օձը, որ կոչվում է Բեեղզեբուղ եւ Սատանա՝ ամբողջ աշխարհը մոլորեցնողը, եւ նրա հետ ընկան նաեւ
նրա հրեշտակները։
(^10) Եվ երկնքից լսեցի մի բարձր ձայն, որ ասում էր. «Այժմ եկավ մեր Աստծու փրկությունը, զորությունն ու
արքայությունը եւ նրա Օծյալի իշխանությունը, որովհետեւ ընկավ մեր եղբայրների դեմ չարախոսողը, որ Աստծու առաջ
նրանց մասին գիշերուզօր չարախոսում էր։ 11 Մեր եղբայրները նրան հաղթեցին Գառան արյունով եւ նրա վկայության
խոսքով, որովհետեւ չհամաձայնվեցին վիշապի հետ մինչեւ մահ։ 12 Դրա համար թող ուրախ լինի երկինքը եւ բոլոր նրանք,
որ բնակվում են նրա մեջ. վա՜յ ձեզ, երկի՛ր եւ ծո՛վ, որովհետեւ ձեր մեջ ընկավ բանսարկուն մեծ ցասումով, քանի որ նա
քիչ ժամանակ ունի ապրելու։
(^13) Եվ երբ վիշապը տեսավ, որ ինքը երկիր ընկավ, հետապնդեց այն կնոջը, որ արու զավակ էր ծնել։ 14 Եվ կնոջը տրվեց
մեծ արծվի երկու թեւ, որպեսզի թռչի անապատ, իր տեղը, որտեղ կկերակրվի որոշ ժամանակաշրջան, մի
ժամանակաշրջան եւ մի կես ժամանակաշրջան, հեռու օձից։ 15 Ապա օձն իր բերանից հեղեղի պես ջուր թափեց կնոջ
հետեւից, որպեսզի նրան ընկղմի։ 16 Եվ երկիրն օգնեց կնոջը, բացեց իր բերանը եւ կուլ տվեց այն ջուրը, որ վիշապը թափել
էր իր բերանից։ 17 Վիշապը զայրացավ կնոջ դեմ ու գնաց պատերազմելու ընդդեմ նրա մյուս զավակների, որոնք պահում
էին Աստծու պատվիրանները եւ վկայում էին Հիսուսին։ 18 Եվ նա կանգնեց ծովի ավազի վրա։
