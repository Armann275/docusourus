
(^1) _Սաղմոս Դավթի
Օրհնի՛ր Տիրոջը, հոգի՛ իմ, Տե՛ր,
Աստվա՛ծ իմ, չափազանց մեծ ես դու.
Գովասանք եւ մեծ վայելչություն հագար,_
(^2) _Լույսը կրեցիր որպես ծածկոց,
Երկինքը ձգեցիր վարագույրի պես_
(^3) _Եվ ջրերի վրա դրեցիր նրա վերնահարկը։
Նա, որ ամպերի մեջ է ընթանում
Եվ շրջում հողմի թեւերի վրա։_
(^4) _Նա, որ շունչ դարձրեց իր հրեշտակներին
Եվ իր պաշտոնյաներին՝ կիզիչ հուր։_
(^5) _Երկիրը հաստատեց իր հիմքերի վրա,
Որպեսզի բնավ չսասանվի._
(^6) _Խորքերը վերարկուի նման զգեստ են նրան,
Եվ ջրերը մնում են լեռների վրա։_
(^7) _Քո սաստումից կփախչեն եւ քո ձայնի որոտումից կսարսեն,_
(^8) _Լեռները կբարձրանան եւ դաշտերը կիջնեն,
Այնտեղ, որտեղ հաստատեցիր նրանց։_


(^9) _Սահման դրեցիր, որպեսզի չանցնեն
Եվ չվերադառնան՝ երկիրը ծածկելու։_
(^10) _Աղբյուրները դեպի ձորերն ուղղեցիր,
Որ ջրերը հոսեն լեռների միջով՝_
(^11) _Հագեցնելու վայրի բոլոր գազաններին,
Որ ցիռերն իրենց ծարավը հագեցնեն։_
(^12) _Այնտեղ երկնի թռչունները բույն պիտի դնեն
Եվ ժայռերի մեջ ձայն պիտի տան։_
(^13) _Իր շտեմարաններից պիտի արբեցնի լեռներին,
Իր գործի բերքով կլցնի երկիրը։_
(^14) _Լեռներում խոտ բուսեցրիր եւ կանաչություն՝
Մարդկանց կարիքների համար։
Հաց հանեցիր հողից։_
(^15) _Գինին ուրախացնում է մարդու սիրտը,
Յուղը՝ զվարթացնում երեսը,
Իսկ հացն ամրացնում է մարդու սիրտը։_
(^16) _Թող հագենան Տիրոջ ծառերը
Եվ Լիբանանի մայրիները, որ դու տնկեցիր._
(^17) _Այնտեղ երկնի թռչունները ձագեր կհանեն,
Եվ արագիլի բույնը ապաստան կլինի նրանց։_
(^18) _Բարձր լեռները ապավեն են եղջերուներին,
Իսկ ժայռերը՝ նապաստակներին։_
(^19) _Ժամանակի համար ստեղծեցիր լուսինը,
Արեւն իմացավ ժամն իր մտնելու։_
(^20) _Խավարն ստեղծեցիր, եւ եղավ գիշեր,
Որի ժամանակ շրջում են անտառի բոլոր գազանները։_
(^21) _Կորյունները մռնչում են ու հափշտակում
Եվ Աստծուց են խնդրում իրենց կերակուրը։_
(^22) _Արեւածագին հավաքվում եւ հանգստանում են իրենց որջերում։_
(^23) _Մարդը գնում է իր գործին,
Իր ձեռքի վաստակին՝ մինչեւ երեկո։_
(^24) _Որչա՜փ մեծ են քո գործերը, Տե՜ր,
Ամեն ինչ իմաստությամբ ստեղծեցիր,
Եվ երկիրը լցվեց քո արարածներով։_
(^25) _Ահա մեծ եւ խաղաղ ծովը, որում անթիվ զեռուններ կան,
Մեծ եւ փոքր գազաններ._
(^26) _Նրա վրա նավեր են գնում,
Եվ վիշապը, որին ստեղծեցիր նրա մեջ խաղալու համար։_
(^27) _Բոլորը քեզ են սպասում, եւ դու ես նրանց
Կերակուր տալիս ժամանակին։_
(^28) _Տալիս ես նրանց, եւ կերակրվում են։
Բացում ես ձեռքդ եւ քո կամքով
Կերակրում բոլորին։_
(^29) _Երբ երեսդ շրջում ես նրանցից, խռովվում են,
Երբ նրանցից հանում ես շունչը,
Սպառվում եւ հող են դառնում։_
(^30) _Քո շունչն ես ուղարկում նրանց եւ արարում
Եվ նորոգում ես երկրի երեսը։_
(^31) _Թող Տիրոջ փառքը հավիտյան լինի,
Եվ Տերն ուրախանա իր արարածներով։_
(^32) _Նայում է երկրին եւ դողացնում նրան,
Մոտենում է լեռներին, եւ նրանք ծուխ են արձակում։_
(^33) _Պիտի օրհնեմ Տիրոջն իմ կյանքում,
Քանի կամ, սաղմոս պիտի երգեմ իմ Աստծուն։_
(^34) _Իմ օրհնությունը հաճելի կլինի նրան,
Եվ ես Տիրոջով ուրախ կլինեմ։_
(^35) _Թող պակասեն մեղավորները երկրից,
Եվ այնտեղ ամբարիշտներ չգտնվեն այլեւս.
Օրհնի՛ր Տիրոջը, հոգի՛ իմ։_
