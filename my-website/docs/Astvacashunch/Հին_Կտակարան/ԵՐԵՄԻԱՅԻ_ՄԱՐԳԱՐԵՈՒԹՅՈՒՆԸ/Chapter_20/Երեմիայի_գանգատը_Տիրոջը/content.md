
Երեմիան բախվում է Պասքոր քահանայի հետ
(^1) Եմմերի որդին՝ Պասքոր քահանան, որ Տիրոջ տան հրամանատարն էր եւ իշխանը, լսեց այդ խոսքերը Երեմիայից,
երբ սա մարգարեանում էր։ 2 Պասքորը հարվածեց Երեմիա մարգարեին եւ արգելափակեց նրան բանտում՝ Բենիամինի
դարպասի մոտ, Տիրոջ տան վերնահարկում։
(^3) Իսկ երբ հաջորդ օրը Պասքորը Երեմիային հանեց բանտից, Երեմիան նրան ասաց. «Տերը քո անունը դրեց ոչ թե
Պասքոր, այլ Թափառական գերի։ 4 Արդարեւ, այսպես է ասում Տերը. “Ահավասիկ քեզ քո բոլոր բարեկամներով հանդերձ
պիտի գերության մատնեմ. նրանք պիտի ընկնեն իրենց թշնամիների սրով, եւ քո աչքերը պիտի տեսնեն դա։ Քեզ եւ
Հուդայի այդ ամբողջ տունը պիտի տամ բաբելացիների թագավորի ձեռքը. թող նրանց գերի տանեն Բաբելոն եւ կոտորեն
նրանց սրով։ 5 Այս քաղաքի ամբողջ զորությունը, նրա բոլոր վաստակները, նրա ողջ փառքն ու Հուդայի թագավորի բոլոր
գանձերը պիտի տամ իրենց թշնամիների ձեռքը, նրանք պիտի հափշտակեն, վերցնեն դրանք ու տանեն Բաբելոն։ 6 Իսկ
դու, Պասքո՛ր, դու եւ քո տան բոլոր բնակիչները պիտի գերի գնաք Բաբելոն, պիտի գնաք եւ այնտեղ մեռնեք ու այնտեղ
էլ թաղվեք, դու եւ քո բոլոր բարեկամները, որոնց համար դու սուտ մարգարեություն արեցիր”»։
(^7) _Տե՛ր, խաբեցիր ինձ, ու ես խաբվեցի.
հաղթեցիր ու զորացար։
Ծաղր ու ծանակի առարկա դարձա,
օրս մթնեցրի ծաղրանքի մեջ,_
(^8) _որովհետեւ իմ խոսքերի դառնությամբ ծաղր ու արհամարհանք վաստակեցի։
Իմ թշվառության պատճառով ես բողոք եմ բարձրացնելու,
քանզի Տիրոջ խոսքը նախատինք
եւ հանապազօրյա ծաղրուծանակ բերեց ինձ։_
(^9) _Ես ասացի. «Չեմ տա Տիրոջ անունը,
այլեւս չեմ խոսի նրա անունից»։
Սակայն իմ սրտում կարծես կրակ վառվեց,
բորբոքվեց ոսկորներիս մեջ,
ու ես ամեն կողմից լքված մնացի,
չկարողացա հանդարտվել։_
(^10) _Լսեցի շատերի պարսավանքը,
որոնք խառնիխուռն հավաքվել էին իմ շուրջը.
«Ո՛վ դուք բոլորդ, որ դրա բարեկամներն եք,
եկե՛ք հարձակվենք դրա վրա,
մի հնարք հնարենք դրա դեմ,
գուցե խաբվի, եւ մենք հաղթենք
ու մեր վրեժը լուծենք դրանից»։_
(^11) _Բայց Տերն ինձ հետ էր որպես պատերազմող եւ ուժ էր տալիս։
Դրա համար էլ նրանք հալածեցին ինձ,
բայց ոչ մի հնարք չկարողացան գտնել,
խիստ ամոթով մնացին,
որովհետեւ ոչինչ չկարողացան հնարել։
Նրանց անարգանքը թող հավիտյանս չմոռացվի։_
(^12) _Ո՛վ Զորությունների Տեր, որ արդար ես կշռում,
քննում ես սրտերն ու երիկամները,
այնպե՛ս արա, որ տեսնեմ քո վրեժխնդրությունը նրանցից.
չէ՞ որ իմ աղերսանքը քեզ հայտնեցի։_
(^13) _Օրհնեցե՛ք Տիրոջը, գովե՛ք նրան,
քանզի նա տնանկի հոգին փրկեց չարագործների ձեռքից։_
(^14) _Անիծյալ լինի այն օրը, երբ ես ծնվեցի.
թող ուխտի օր չլինի այն օրը, երբ իմ մայրը ծնեց ինձ։_
(^15) _Անիծյալ լինի այն մարդը,
որն ավետիս տվեց իմ հորը
եւ ասաց. «Քեզ արու մանուկ ծնվեց»,
եւ ցնծությամբ ուրախացրեց նրան։_
(^16) _Թող այդ մարդը դառնա այն քաղաքների պես,
որոնք Տերը բարկությամբ կործանեց եւ չզղջաց.
թող նա առավոտները բոթ լսի,
իսկ միջօրեի ժամին՝ աղաղակ,_
(^17) _որովհետեւ Տերը հենց արգանդի մեջ չսպանեց ինձ,
որպեսզի իմ մայրն ինձ համար դառնար գերեզման
ու արգանդ հավիտենական հղության։_
(^18) _Ինչո՞ւ այսպես պատահեց,
որ ես դուրս ելա արգանդից՝
տեսնելու վշտեր ու տառապանքներ,
եւ իմ օրերն ամոթալի վախճան ունեցան։_

