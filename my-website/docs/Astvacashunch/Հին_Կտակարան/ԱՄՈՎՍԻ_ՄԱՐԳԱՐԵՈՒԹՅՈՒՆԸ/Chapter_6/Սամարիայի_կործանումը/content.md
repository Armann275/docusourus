
Տիրոջ զայրույթն Իսրայելի տան դեմ
(^1) _«Վա՜յ նրանց, որ արհամարհում են Սիոնը
եւ հույսները դրել են Սամարիայի լեռան վրա։
Հավաքեցին ազգերի իշխաններին
եւ մտան նրանց մեջ, ո՛վ Իսրայելի տուն։_
(^2) _Բոլորդ անցե՛ք Քանան եւ տեսե՛ք,
այնտեղից անցե՛ք մեծ Եմաթ-Հռաբա եւ իջե՛ք այլազգիների Գեթ քաղաքը.
ավելի հզոր են, քան այն բոլոր քաղաքները,
նրանց սահմաններն ավելի մեծ են, քան ձեր սահմանները։_
(^3) _Դուք, որ գալիս եք դեպի չարիքի օրը,
մոտենում եք հասնելու ստությունների շաբաթներին,_
(^4) _դուք, որ ննջում եք փղոսկրյա գահավորակների վրա
եւ մեղկանում ձեր անկողիններում,
ուլեր եք ուտում հոտերից եւ կաթնակեր հորթեր՝ նախիրներից,_
(^5) _դուք, որ դոփահարում էիք սրինգների առաջ,
որոնք որպես հաստատուն հաճույքներ համարեցիք եւ ոչ անցավոր,_
(^6) _նաեւ խմում եք անապակ գինի եւ անուշահոտ յուղերով օծվում
ու չէիք ցավում Հովսեփի կործանման համար,-_
(^7) _արդ, դրա համար կգերեվարվեն
բռնակալների իշխանության կողմից,
եւ կկտրվի Եփրեմի երիվարների խրխնջյունը»։_
(^8) _Քանի որ Տերը երդվեց իր անձով,
եւ Տերը՝ Զորությունների Աստվածը, ասում է.
«Գարշելի կդարձնեմ Հակոբի ամբողջ հպարտությունը,
կատեմ նրա երկրները եւ կվերացնեմ նրա քաղաքները՝ բոլոր բնակիչներով»։_
(^9) _Եվ կլինի, որ եթե տասը մարդ մնա մի տանը,
կմեռնեն,_
(^10) _իսկ մնացողները կվերցնեն իրենց հարազատներին
եւ կիջնեն հանելու նրանց ոսկորներն այն տնից
ու կասեն նրանց, ովքեր կանգնած կլինեն տան առաջ.
«Ուրիշ բան մնա՞ց այդտեղ, քեզ մոտ»։_
(^11) _Եվ նա կասի՝ ոչ,
եւ չի ասի՝ լո՛ւռ մնա.
դրա համար չէին տալիս Տիրոջ անունը։_
(^12) _Քանի որ ահա Տերը հրաման կտա եւ կհարվածի մեծ ապարանքներին՝ կործանելով,
եւ փոքր ապարանքներին՝ ջարդուփշուր անելով։_
(^13) _Կլինի՞, որ երիվարներն արշավեն ժայռերին ընդառաջ
կամ հանդարտվեն մատակների մեջ,
քանի որ արդարադատությունը փոխեցիք բարկության
եւ արդարության պտուղը՝ դառնության,_
(^14) _ուրախանում էիք ոչինչ բաներով.
որ ասում էին. «Մեր քաջությամբ չէ՞ր, որ զորություն ունեցանք»։_
(^15) _Ահա դրա համար, ո՛վ Իսրայելի տուն,
ձեր դեմ կհանեմ մի ազգ,- ասում է Զորությունների Տերը,- եւ կնեղեն ձեզ,
որպեսզի այլեւս չմտնեք Եմաթ եւ մինչեւ արեւմտյան գետը»։_

