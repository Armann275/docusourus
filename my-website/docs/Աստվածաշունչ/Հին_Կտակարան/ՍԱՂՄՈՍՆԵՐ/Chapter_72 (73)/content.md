
(^1) _Սաղմոս Ասափի
Որքա՜ն բարի է Աստված Իսրայելի
Սրտով ուղիղների համար։_
(^2) _Գալով ինձ՝ մի փոքր եւս, եւ իմ ոտքերը կսասանվեին,
Եվս մի քիչ, եւ քայլերս պիտի մոլորվեին։_
(^3) _Նախանձեցի անօրենների հետ մեղավորների խաղաղությանը,_
(^4) _Երբ տեսնում էի, որ նրանք մահվան տագնապ չունեն,
Նրանք ամուր էին տանջանքների մեջ։_
(^5) _Մարդկանց տքնությունները չեն կրում նրանք
Եվ մարդկանց պես չեն տանջվում։_
(^6) _Դրա համար ամբարտավանությունը պատեց նրանց,
Եվ համակվեցին իրենց ամբարտավանությամբ ու անիրավությամբ։_
(^7) _Նրանց անիրավությունը պիտի բխի անզգայությունից,
Պիտի երեւան նրանց սրտերի մեղավոր ցանկությունները։_
(^8) _Խորհեցին ու խոսեցին չարությամբ
Եվ բարձրագոչ ապիրատություն խոսեցին։_
(^9) _Իրենց բերանները երկնքին բացեցին
Եվ լեզուները քարշ տվեցին երկրում։_
(^10) _Դրա համար իմ ժողովուրդը պիտի վերադառնա այստեղ,
Եվ օրերս իրենց լրումին պիտի հասնեն նրանց հետ։_
(^11) _Ասացին. «Աստված ինչպե՞ս կիմանա»,
Կամ՝ «Արդյո՞ք գիտություն կա Բարձրյալի մոտ»։_
(^12) _Ահա մեղավոր են, բայց հաջողակ,
Կան եւ ունեն աշխարհի հարստությունը։_
(^13) _Ասացի. «Ուրեմն իզուր արդար պահեցի սիրտն իմ,
Ձեռքերս սրբությամբ լվացի,_
(^14) _Ամեն օր խոշտանգվեցի
Եվ առավոտները կշտամբանք կրեցի»։_


(^15) _Թեպետ եւ ասում էի. «Եթե այսպես պատմեմ,
Դիմացդ պիտի գտնեմ քո որդիների սերնդին,
Որոնց եւ ուխտեցի»։_
(^16) _Սակայն հասկացա, որ սա դժվար է ինձ համար,_
(^17) _Մինչեւ մտնեմ Աստծու սրբարանը
Եվ իմանամ նրանց վախճանը։_
(^18) _Բայց իրենց նենգության համար տարագիր կանես նրանց,
Կկործանես նրանց իրենց ամբարտավանության մեջ։_
(^19) _Իսկ ինչպե՞ս հանկարծակի ավերակ դարձան,
Կործանվեցին, պակասեցին,
Կորան իրենց անօրենության պատճառով_
(^20) _Եվ եղան արթնացողի երազների պես։
Տե՛ր, դու պիտի անարգես նրանց պատկերը քո քաղաքում._
(^21) _Որովհետեւ հուր բորբոքվեց իմ սրտի մեջ,
Եվ երիկամներս այլագունեցին։_
(^22) _Ես արհամարհված եղա եւ չիմացա,
Քո առջեւ անասուն համարվեցի._
(^23) _Բայց ես ամեն ժամ քեզ հետ եմ։
Բռնեցիր իմ աջ ձեռքից,_
(^24) _Ինձ առաջնորդեցիր քո խորհուրդներով
Եվ փառքով ընդունեցիր ինձ։_
(^25) _Ի՞նչ կա երկնքում, իրոք, ինձ համար,
Կամ քեզնից բացի ի՜նչ փնտրեմ երկրում։_
(^26) _Սիրտս ու մարմինս նվաղեցին, իմ սրտի՛ Աստված,
Իմ հավիտենական բաժի՛ն Աստված։_
(^27) _Ահավասիկ, ովքեր հեռացրին իրենց հոգիները քեզանից,
Պիտի կորչեն, պիտի կործանես բոլորին,
Ովքեր ապստամբեցին քո դեմ։_
(^28) _Բարի է ինձ համար Աստծուն մոտենալը
Եվ Տիրոջ վրա հույս դնելը,
Քո ողջ օրհնությունը հռչակել
Սիոնի դստեր դռների առջեւ։_
