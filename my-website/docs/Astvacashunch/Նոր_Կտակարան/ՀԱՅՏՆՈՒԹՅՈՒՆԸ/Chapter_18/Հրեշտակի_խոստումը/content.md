
Բաբելոնի անկումը
(^1) Այնուհետեւ տեսա երկնքից իջնող եւ մեծ իշխանություն ունեցող մի ուրիշ հրեշտակ, որի փառքից երկիրը
լուսավորվեց։ 2 Նա աղաղակեց բարձր ձայնով եւ ասաց. «Ընկա՜վ, ընկա՜վ մեծ Բաբելոնը, որ եղել էր բնակավայր դեւերի,
արգելանոց ամեն տեսակ պիղծ ոգիների ու ամուր բանտ ամեն տեսակ անմաքուր եւ ատելի չարքերի,^3 քանի որ նրա
կատաղի պոռնկության գինուց հարբեցին բոլոր ազգերը եւ երկրի թագավորները, որոնք պոռնկացան նրա հետ։ Եվ
երկրի վաճառականները հարստացան նրա անչափ զեխությունից»։


(^4) Երկնքից լսեցի մի ուրիշ ձայն, որ ասում էր. «Ելե՛ք դրա միջից, ժողովո՛ւրդ իմ, որպեսզի մասնակից չլինեք դրա
մեղքերին եւ չընդունեք դրա պատուհասները,^5 քանի որ դրա մեղքերը դիզվեցին հասան մինչեւ երկինք, եւ Աստված հիշեց
դրա ամբարիշտ արարքները։ 6 Հատուցե՛ք նրան իր արածի համար, կրկնապատիկը՝ ըստ իր արած գործերի։ Կրկնակի՛
խառնեք նրա համար այն բաժակը, որի մեջ նա խառնեց։ 7 Որչափ փառավորեց իրեն եւ ապրեց զեխությամբ, այդչափ
դրան սո՛ւգ ու տանջա՛նք հատուցեք, քանի որ իր սրտում ասում էր. «Միշտ նստած կմնամ իբրեւ թագուհի եւ երբեք այրի
չեմ դառնա ու սուգ չեմ տեսնի»։ 8 Դրա համար միայն մեկ օրում դրա վրա պիտի հասնեն պատուհասներ՝ մահ ու սուգ,
սով ու հուր ճարակող, քանի որ հզոր է Տերը՝ Աստված, որ դատապարտեց նրան։ 9 Եվ նրա վրա պիտի լան ու ողբան
երկրի թագավորները, որոնք պոռնկացան եւ զվարճացան նրա հետ. նրանք պիտի հեծեծեն, երբ տեսնեն նրանից ելնող
հուրն ու ծուխը.^10 նրա տանջանքների երկյուղից հեռու կանգնելով՝ պիտի ասեն. «Վա՜յ քեզ, մե՛ծ քաղաք Բաբելոն, հզո՛ր
քաղաք, մեկ ժամում եկավ հասավ քո դատաստանը»։ 11 Եվ երկրի վաճառականները պիտի ողբան ու սգան նրա վրա,
քանի որ նրանց ապրանքների հակերն այլեւս ոչ ոք չի գնի։ 12 Եվ չեն լինելու քեզնից ստացվող բեռները ոսկու, արծաթի,
թանկարժեք քարերի, մարգարտի, բեհեզի, ծիրանու, ոսկեթել կերպասի եւ որդան կարմրի. ոչ ոք չի գնելու խնկի ամեն
փայտ, փղոսկրե ամեն անոթ, ազնիվ փայտից, բրոնզից, երկաթից եւ մարմարից ամեն անոթ,^13 կինամոն, ամեն տեսակ
խունկ եւ անուշահոտ յուղ, կնդրուկ, գինի, ձեթ, ազնիվ ալյուր եւ ցորեն, եւ ամեն ունեցվածք՝ արջառ ու ոչխար, երիվարներ
ու կառքեր, մարդկային մարմիններ եւ հոգիներ։ 14 Եվ քո մարմնին ցանկալի ամեն բան գնաց քեզնից, նաեւ ամեն
լուսափայլ վայելչություն. պարարտությունը, գիրությունը եւ փառքը լքեցին քեզ, եւ այլեւս չես գտնելու դրանք։ 15 Եվ այս
բոլորով հարստացած բոլոր վաճառականները քո տանջանքների երկյուղի պատճառով քեզնից հեռու կանգնելով՝ լալով
ու սուգ անելով պիտի ասեն.^16 «Վա՜յ, վա՜յ, մե՛ծ քաղաք, որ հագել էիր բեհեզ, ծիրանի եւ որդան կարմիր ու կրում էիր ոսկե
զարդարանքներ, թանկարժեք քարեր եւ մարգարիտներ,^17 մեկ ժամում քո այնչափ հարստությունը վատնվեց»։
Եվ ամեն նավավար ու նավազ եւ բոլոր նրանք, որ նավարկում են ծովով, հեռու պիտի կանգնեն լալով,^18 պիտի
աղաղակեն՝ տեսնելով նրանից ելնող հուրն ու ծուխը, ու ասեն. «Ո՞ր քաղաքն էր նման այս մեծ քաղաքին»։ 19 Եվ հող
պիտի ցանեն իրենց գլուխներին, բարձր ձայնով գուժելով, լալով ու սգալով պիտի ասեն. «Վա՜յ, վա՜յ մեծ քաղաք, որով
ծովում նավ ունեցող ամեն մարդ հարստանում էր՝ շնորհիվ քո ճոխության, ինչպե՞ս անարգվեցիր մեկ ժամում։
(^20) Երկի՛նք, սո՛ւրբ առաքյալներ եւ մարգարենե՛ր, ուրախացե՛ք դրա վրա, քանի որ Աստված դրա հանդեպ ձեր
դատաստանը տեսավ»։
(^21) Եվ հզոր մի հրեշտակ երկանաքարի նման մի մեծ քար վերցրեց ու գցեց ծովի մեջ՝ ասելով. «Այսպես հարձակումով
պիտի ընկնի մեծ քաղաք Բաբելոնը եւ այլեւս գոյություն չպիտի ունենա։ 22 Եվ քնարահարների ու երաժիշտների,
սրնգահարների եւ փողհարների ու թմբկի ձայն այլեւս երբեք չպիտի լսվի քո մեջ,^23 արհեստավորներ ու վարպետներ այլեւս
չպիտի գտնվեն քո մեջ, երկանքի, փեսայի ու հարսի ձայն այլեւս երբեք չպիտի լսվի քո մեջ, ճրագի լույսն այլեւս երբեք
չպիտի փայլի քո մեջ, քանզի քո վաճառականները, որոնք երկրի փառավորներն ու մեծամեծներն էին եւ որոնք
զվարճանում էին քո մեջ, բոլոր ազգերին մոլորեցրին քո թունավոր կախարդությամբ։ 24 Եվ քո մեջ գտնվեց ամբողջ
արյունը մարգարեների, սրբերի, ինչպես նաեւ երկրի վրա սպանված բոլոր մարդկանց։
