
Փեսան այսպես է ասում դուստրերին եւ թագուհիներին.

(^1) _Ի՞նչ եք տեսնում սուլամացու վրա,
որ դեպի մեզ է գալիս բանակների գնդերի պես։
Ինչպե՜ս կոշիկներով գեղեցկացավ քայլվածքը քո,
դո՛ւստր Ամինադաբի։
Քո ազդրերը նման են
ճարտար վարպետի ընդելուզած ուլունքների։_
(^2) _Պորտը քո սափոր է վարպետորեն կատարված՝
անպակաս խառնուրդի գինուց։
Որովայնդ նման է շուշանով ծածկած ցորենի դեզի,_
(^3) _Ստինքներդ նման են այծյամի երկվորյակ ձագերի։_
(^4) _Պարանոցդ՝ փղոսկրյա աշտարակի,
աչքերդ՝ Եսեբոնի ծովակներին՝
Բաթ-Րաբիմի դարպասների մոտ։
Ռունգերդ նման են
Դամասկոս նայող Լիբանանի աշտարակին։_
(^5) _Գլուխդ քեզ վրա է, ինչպես Կարմելոսը,
իսկ գլխիդ հյուսքերը՝ ծիրանիի նման,
թագակիր թագավորի պես ասպարեզներում։_
(^6) _Որքա՜ն գեղեցկացար եւ որքա՜ն քաղցրացար,
եւ ի՜նչ հեշտալի դարձավ, օ սե՜ր իմ, քո փափկության մեջ։_
(^7) _Հասակդ՝ արմավենու պես,_


_իսկ ստինքներդ էլ՝ իբրեւ ողկույզներ։_

(^8) _Ասացի՝ ելնեմ արմավենու վրա,
մինչեւ գագաթ հասնեմ,
եւ քո ստինքները խաղողի ողկույզի պես կլինեն,
Ռունգերիդ շունչը՝ խնձորի բույրի պես,
իսկ քո բերանը՝ իբրեւ ազնիվ գինի։_
Հարսը դուստրերի եւ թագուհիների առաջ ասում է.
(^9) _Ուղղությունը թող եղբորորդուս հետեւից գնա,
բավականանա թող իմ շուրթերով ու ատամներով։_
(^10) _Ես եղբորորդունս եմ, եւ դեպի ինձ է դառնալու նա։_
(^11) _Արի՛, եղբորորդի՛ իմ, ելնենք ագարակները,
գիշերենք գյուղերում ու պարտեզներում։_
(^12) _Առավոտ կանուխ ելնենք այգիները,
տեսնենք, թե ծաղկե՞լ է որթը,
ծաղկե՞լ է նոճին, ծաղկե՞լ նռնենին։
Այնտե՛ղ կտամ քեզ իմ ստինքները։_
(^13) _Մանրագորներն իրենց հոտն արձակեցին։
Մեր դռների մոտ ամեն տեսակ մրգատու ծառեր կան՝
նորը հնի կողքին, որ մայրս տվեց ինձ.
այն քե՛զ համար պահեցի, եղբորորդի՛ իմ։_
