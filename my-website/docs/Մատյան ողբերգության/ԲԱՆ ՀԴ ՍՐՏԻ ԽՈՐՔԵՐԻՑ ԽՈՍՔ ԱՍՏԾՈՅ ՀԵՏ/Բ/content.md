
Այս պատճառով են հիւսւում ճառեր ու
նուագերգութիւններ եղանակւում,
Երբ Տէրը բարի` բարեգործներին հասանելիքից
պարգեւատրում է ե՛ւ չար ծառային:
Այնպէս որ մինչ նա բանտի է սպասում իրաւամբ`
Տէրը նրան արքայական ապարանքի մէջ է
նստեցնում.
Մինչ կանչուած է նա տղմուտ գուբի մէջ
բնակուելու,
Նրան ամէն տեսակի կոչունքների մէջ գահերի
վրայ է բազմեցնում.
Մինչ նայում է նա, որ աչքերը փորեն,
Նայուածքը նրա ուղղում է դէպի ուրախ
բարձունքներ.
Մինչ սպասում է նա իր մատների ծայրատումին,
Համարձակութեան մատանի է մատուցում նրան.
Մինչ վախենում է գանակոծուելուց,
Նրան գթառատ իր գիրկն է առնում.
Մինչ կորստեան է պատրաստւում ահով,
Բազմութեան առաջ, ի տես բոլորի` վեր է
բարձրացնում.
Մինչ նա սատակիչ մահվա՛ն աչք ունի,
Նրան կեանքի հետ տալիս է ե՛ւ փառք.
Մինչ սպասում է իրեն գլխատեն,
Նրան պսակով է պայծառացնում:
Սրանք են, գթա՜ծ, պտուղներն օրհնեալ քո
սքանչելարմատ շառաւիղների.
Սրանք են կեանքի արգասիքները քո արարչական


հրամանների.
Սրանք են ըղձալի խորհուրդները քո
խոստովանուած տենչանքների.
Սրանք են լոյսի ճաճանչները քո ամենասփիւռ
ճառագայթների.
Սրանք են ախորժելի ճաշակները քո բարեբանեալ
քաղցրութեան:
