
Մեղադրանքներ կռապաշտներին
(^1) _«Տեսե՛ք, ինչպե՜ս կորավ արդարը, եւ չկա մեկը, որ սրտին մոտ ընդունի.
արդար մարդիկ վերանում են,
եւ ոչ ոք ուշադրություն չի դարձնում,
որ արդարն անիրավության պատճառով է վերանում։_
(^2) _Թող խաղաղ լինի նրա գերեզմանը,
ով վերացավ մեջտեղից։_
(^3) _Բայց դուք մոտեցե՛ք, առա՛ջ եկեք,
անօրե՛ն որդիներ,
պոռնկածի՛ն որդիներ, շնությա՛ն որդիներ։_
(^4) _Ինչո՞վ եք գոռոզանում,
ո՞ւմ վրա եք բացում ձեր բերանները
եւ կամ ո՞ւմ վրա եք հանում ձեր լեզուները.
մի՞թե դուք կորստյան որդիներ չեք,
անօրենության սերունդ,_
(^5) _որ սաղարթախիտ ծառերի տակ ընկած՝
աղաչում էիք ձեր կուռքերին,
անդունդներում՝ ժայռերի կատարներին, եւ խոր ձորերում
զոհում էիք ձեր որդիներին։_
(^6) _Այդ է քո բաժինը, այդ նույնն է քո վիճակը.
նրանց առաջ խմելու ընծա թափեցիր,
նրանց զոհեր մատուցեցիր,
եւ այս ամենի վրա մի՞թե չեմ բարկանալու,- ասում է Տերը։_
(^7) _Այնտեղ՝ բարձր ու մեծ լեռան վրա է քո անկողինը,
եւ դու այնտեղ ելար զոհեր մատուցելու։_
(^8) _Ապա դռների դրանդիների հետեւում հաստատեցիր քո հիշատակները։
Կարծում էիր՝ եթե ինձնից հեռանաս,
ավելի՞ բան պիտի գտնես։
Քո անկողինները լայնացրիր եւ փռվեցիր դրանց վրա.
սիրեցիր քո հոմանիներին_
(^9) _եւ հաճախակի դարձրիր քո պոռնկությունը նրանց հետ։
Հեռավորներից շատերին քե՛զ կապեցիր
եւ պատգամաբերներ ուղարկեցիր քո սահմաններից դուրս։
Նկուն դարձար ու գերեզման իջար,_
(^10) _հոգնատանջ եղար քո բազում ճանապարհորդություններից
եւ չասացիր. “Այժմ հանգստանամ”,
որովհետեւ ուժիդ համեմատ էիր գործում,
դրա համար էլ չհնազանդվեցիր ինձ։_
(^11) _Ո՞ւմից վախեցար ու զարհուրեցիր,
որ ստեցիր եւ չհիշեցիր ինձ,
միտքդ չբերեցիր, սրտիդ մեջ չդրեցիր,
իսկ ես քեզ տեսա ու անտեսեցի։
Ես այն եմ, որ հավիտենական եմ,
իսկ դու ինձնից չվախեցար։_
(^12) _Արդ, ես պիտի պատմեմ իմ արդարության եւ քո չարիքների մասին,
որոնք քեզ չեն օգնելու,_
(^13) _երբ աղաղակես,
եւ քեզ չեն փրկելու քո նեղությունից.
դրանց բոլորին հողմերը պիտի տանեն
եւ մրրիկները բաժան-բաժան պիտի անեն։
Իսկ նրանք, ովքեր ինձ վրա են հույս դրել,
պիտի ստանան երկիրը եւ ժառանգեն իմ սուրբ լեռը։_


Խաղաղություն հեռավորներին եւ մերձավորներին
(^14) _Նրանք պիտի ասեն.
“Նրա առաջ բացե՛ք ճանապարհները,
խոչ ու խութերը հեռացրե՛ք իմ ժողովրդի ճանապարհից”»։_
(^15) _Այսպես է ասում Բարձրյալը,
որ հավիտենապես բնակվում է բարձունքներում,
Սուրբը սրբերի մեջ.
նրա անունը Բարձրյալ է,
եւ նա սրբերի մեջ է հանգչում,
համբերություն է տալիս տարակուսանքի մեջ ընկածներին
եւ կյանք՝ նրանց, որոնք սրտամաշ են եղել։_
(^16) _Ես հավիտյան վրեժխնդիր չեմ լինելու ձեզնից
եւ ոչ էլ մշտապես բարկանալու եմ ձեզ վրա,
քանզի հոգին ինձնից է բխում,
եւ ամեն շունչ ես եմ ստեղծել։_
(^17) _Մեղքի պատճառով սակավ ժամանակ տրտմություն հասցրի նրան,
հարվածեցի նրան ու իմ երեսը շրջեցի նրանից,
եւ նա տրտմեց ու իմ առաջ թախծելով՝ գնաց իր ճանապարհները։_
(^18) _Ես տեսա նրա սրտի ճանապարհները եւ բժշկեցի նրան,
սփոփեցի ու ճշմարիտ մխիթարություն տվեցի նրան։
Նրա սգավորների համար պտուղ ստեղծեցի։_
(^19) _Թող խաղաղություն, խաղաղություն լինի
հեռավորներին եւ մերձավորներին,- ասում է Տերը,-
ու ես պիտի բժշկեմ նրանց։_
(^20) _Իսկ անօրենները պիտի ալեկոծվեն եւ հանգիստ չգտնեն,
ու նրա ջրերը պիտի անհետանան՝ կոխկրտվելով ու կավի հետ խառնվելով։_
(^21) _Ամբարիշտների համար խաղաղություն չկա»,-
ասում է Տերը։_
