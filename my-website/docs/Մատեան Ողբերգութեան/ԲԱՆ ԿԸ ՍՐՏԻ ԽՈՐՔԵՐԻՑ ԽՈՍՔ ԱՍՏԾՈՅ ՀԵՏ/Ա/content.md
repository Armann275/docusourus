
Եւ արդ, յիշելով ահարկութիւնը վերոգրեալների,
Որոնք Աստծոյ կողմից ինձ հասած
սպառնալիքներ են ահագնապէս,
Ինչպէ՞ս դադարեմ նոր ողբերգութեան տողեր
հիւսելուց,
Եւ կամ ինչպէ՞ս ցամաքեն հեղեղներն արցունքիս:
Զի եթէ քառավտակ գետերի ճիւղաւորումները
բոլոր,
Որոնք յորդահոս ծաւալուելով ոռոգում են ողջ


եդեմն ու երկիր,
Լիառատ, լրիւ բաւականութեամբ ջուր տալով
նրանց,
Իրենց ուղխերով ու ակունքներով աչքերս լցուեն, -
Չեն կարող երբէք զովացնել սաստիկ բոցն իմ
մեղքերի:
Կամ եթէ նոյնիսկ, ըստ մարգարէի
ըղձականութեան,
Գլուխս լցուի ջրերի առատութեամբ,
Եւ տեսողութեանս ճրագարանները աղբիւրներ
կայլակեն`
Չեն կարող չափել վշտերն անպատում կոտրուած
հոգուս.
Եւ ոչ էլ սրտով կարեվեր խոցուած, եղերապատում
բանահիւսութեամբ
Լալկան կիների ջայլերը բոլոր` կարող են ցաւերս
Ու աղէտներս երգի վերածել եւ կամ նուագել
ձայնով ողբական:
