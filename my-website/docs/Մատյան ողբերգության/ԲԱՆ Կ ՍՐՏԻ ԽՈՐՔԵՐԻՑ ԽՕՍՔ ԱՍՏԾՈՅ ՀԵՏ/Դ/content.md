
Ի՞նչպէս, որպէս ոչ կռապաշտ, անպատկառօրէն
խրոխտամ ունայն պարծանքով,
Դաւթի հետ ասելով` "Մի՞թէ մոռացել ենք մենք
անունն Աստծոյ,
Եւ կամ օտար աստուածներին աղօթելու ձեռք ենք
երկարել":
Զի նա, որ գարշելի մեղքերի մէջ կընկնի,
Այդպիսին կառուցած կլինի պաշտելու համար
Անասնական, ախտարծարծ եւ պոռնկապատիր
կերպարանքներ`
Աստարտի, Քամովսի, Մեղքոմի եւ թարմատար
Թարահատի արձաններ արու,


Ինչպէս նաեւ կանացի զազիր ու աղծապիղծ
կուռքեր
Եւ իշանդամ առականքների անծածկոյթ
ծանակութիւններ:
Ի՞նչպէս չամաչեմ ասել նահատակի հետ, որ
բարութեան էր միշտ հետամուտ,
Թէ` "Ամէն օր մեռնում ենք քեզ համար",
Եւ հետեւեալ տողերն այդ սաղմոսի:
Ի՞նչպէս յիմարս մարդկանց մէջ եւ վատթարս
հանդգնեմ ասել,
Թէ` "Բերանս իմաստութիւն պիտի պատմի, եւ
սիրտս` հանճար":
Ի՞նչպէս ես` մարդակորոյս կեղծաւորս
երեսպաշտների ոսկորների ցրումը մաղթեմ.
Ի՞նչպէս կրկին երկրորդուած մեծանուն
բարութիւնն այն,
Թէ` "Հաճելի պիտի լինեմ տիրոջը կենդանեաց
երկրում":
Ի՞նչպէս ես անբաւ մեղքերի տէրս, արդարից
առած` բարբառեմ այսպէս, -
"Ոչ մեղք ունեմ ես եւ ոչ էլ յանցանք, ընթացքս
եղաւ անմեղ եւ ուղիղ":
Ի՞նչպէս ինքս ինձ մատնեմ կորստեան այսպէս
ասելով`
"Անօրէնութիւն գործողներին մի՛ ողորմիր":
Եւ կամ թէ ասեմ. "Ինչպէս մոմը, որ հալւում է
կրակի դիմաց,
Այդպէս էլ պիտի լինեն մեղաւորներն
Աստծոյ առջեւ":

