
(^1) _Սաղմոս Ասափի
Աստվա՛ծ, հեթանոսները մտան քո ժառանգության մեջ
Եվ քո սուրբ տաճարը պղծեցին.
Երուսաղեմը մրգապահի հյուղակ դարձրին։_
(^2) _Քո ծառաների դիակները նետեցին որպես կեր երկնի թռչուններին
Եվ սրբերի մարմինները՝ երկրի գազաններին։_
(^3) _Նրանց արյունը ջրի նման թափեցին Երուսաղեմի շուրջը,
Եվ չկար մեկը, որ թաղեր նրանց։_
(^4) _Մեր հարեւանների եւ մեր դրացիների համար
Նախատինք ու ծաղրուծանակ դարձանք մենք։_
(^5) _Մինչեւ ե՞րբ, Տե՛ր, դու պիտի բարկանաս անվերջ,
Եվ քո նախանձը բորբոքվի հրի նման։_
(^6) _Թափի՛ր բարկությունդ այն ազգերի վրա, որ չեն ճանաչում քեզ,
Այն թագավորների վրա, որոնք չեն կանչում քո անունը,_
(^7) _Որովհետեւ կերան Հակոբին եւ ավերեցին նրա բնակավայրը։_
(^8) _Մեր հին մեղքերը մի՛ հիշիր,
Թող շուտով մեզ հասնի ողորմությունդ, Տե՛ր,
Որովհետեւ շատ աղքատացանք։_
(^9) _Օգնի՛ր մեզ, Աստվա՛ծ, փրկի՛չ մեր, քո անվան փառքի համար։_
(^10) _Տե՛ր, փրկի՛ր մեզ եւ քավի՛ր մեր մեղքերը քո անվան համար։
Թող հեթանոսները երբեք չասեն. «Ո՞ւր է նրանց Աստվածը»,
Այլ մեր աչքի առջեւ թող հայտնի լինի հեթանոսներին
Քո ծառաների արյան վրեժը, որ հեղվեց։_
(^11) _Գերեվարվածների հեծեծանքը թող հասնի քեզ,
Քո բազկի զորությամբ պահպանի՛ր սպանվածների որդիներին։_
(^12) _Յոթնապատիկ հատուցի՛ր մեր հարեւաններին այն նախատինքի փոխարեն,
Որով նախատեցին քեզ, Տե՛ր։_
(^13) _Մենք՝ քո ժողովուրդն ու քո արոտի ոչխարները,
Հավիտյան քեզ գոհություն պիտի տանք,
Քո օրհնությունը պիտի հռչակենք սերնդեսերունդ։_
