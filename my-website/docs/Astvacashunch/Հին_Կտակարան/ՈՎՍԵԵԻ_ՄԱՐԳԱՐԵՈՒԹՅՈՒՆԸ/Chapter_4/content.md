
Տերն ամբաստանում է Իսրայելին
(^1) _Լսե՛ք Տիրոջ խոսքը, ո՛վ Իսրայելի որդիներ.
«Տիրոջ դատաստանը երկրի բնակիչների հետ է,
քանի որ չկա ճշմարտություն նրանց մեջ, ո՛չ էլ ողորմություն
եւ Աստծու գիտություն երկրի վրա։_
(^2) _Անեծք, ստություն, սպանություն,
գողություն եւ շնություն ողողել են երկիրը,
եւ արյունն արյանն են խառնում։_
(^3) _Դրա համար երկիրը կսգա
եւ կնվաղի իր բոլոր բնակիչների,
անապատի գազանների, գետնի սողունների եւ երկնքի թռչունների հետ,
կպակասեն նաեւ ծովի ձկները։_
(^4) _Արդ, թող ոչ ոք ո՛չ դատի, ո՛չ էլ հանդիմանի.
իմ ժողովուրդը, սակայն, հակառակող քահանայի է նման»։_
(^5) _«Կտկարանաք օրը ցերեկով,
քեզ հետ կտկարանա եւ մարգարեն.
քո մորը նմանեցրի գիշերվան։_
(^6) _Իմ ժողովուրդը նմանվեց նրան, որի մեջ գիտություն չկա։
Քանի որ դու մերժեցիր գիտությունը,
ես էլ քեզ կմերժեմ, որպեսզի քահանայություն չանես ինձ համար.
մոռացար քո Աստծու օրենքը,
ես էլ կմոռանամ քո որդիներին։_
(^7) _Ըստ իրենց թվաքանակի էլ մեղք գործեցին իմ դեմ.
նրանց փառքն անարգանքի կհասցնեմ։_
(^8) _Իմ ժողովրդի մեղքերը կուտեն
եւ իրենց անիրավություններով իրենց անձերը կլցնեն։_
(^9) _Եվ կլինի քահանան այնպիսին, ինչպիսին ժողովուրդն է.
ես վրեժխնդիր կլինեմ նրանից
իր ճանապարհների համար եւ իր խորհուրդների համաձայն կհատուցեմ նրան։_
(^10) _Կուտեն եւ չեն հագենա,
կպոռնկանան եւ հաջողություն չեն գտնի,
որովհետեւ լքեցին Տիրոջը՝ անխտիր մնալով պոռնկության մեջ»։_


Տերը դատապարտում է կռապաշտությունը
(^11) _«Գինին ու հարբեցողությունը գրավեցին իմ ժողովրդի սիրտը։_
(^12) _Հարցնում էին վիճակաքարերով
եւ նրա գուշակաձողերով հայտնում էին նրան.
պոռնկության ոգով մոլորվեցին եւ պոռնկանալով հեռացան իրենց Աստծուց։_
(^13) _Լեռների գագաթներին զոհ էին մատուցում
եւ ողջակեզ էին անում բլուրների վրա,
կաղնիների, կաղամախիների եւ սաղարթախիտ ծառերի տակ,
քանզի հովանին հաճելի էր նրանց։
Դրա համար ձեր դուստրերը կպոռնկանան,
եւ ձեր հարսները կշնանան։_
(^14) _Ես չեմ այցելի ձեր դուստրերին, երբ պոռնկանան,
եւ ձեր հարսներին, երբ շնանան,
քանի որ նրանք պոռնիկների հետ էին թավալվում,
զոհ էին մատուցում նվիրյալների հետ,
եւ քո ժողովուրդը, որ չէր հասկանում այդ,
խառնակվում էր պոռնիկներին։_
(^15) _Բայց դո՛ւ, Իսրայե՛լ, տգետ մի՛ եղիր,
եւ դո՛ւ, Հուդա՛, մի՛ մտեք Գաղգաղա,
մի՛ ելեք Ովնի տուն_
[77]
_եւ չերդվե՛ք կենդանի Տիրոջով։_
(^16) _Քանի որ Իսրայելն ինձ համար եղավ լծընկեց երինջի պես,
արդ, Տերը նրանց որպես գառ կարածեցնի ընդարձակ տեղում։_
(^17) _Եփրեմը հաղորդ դարձավ կուռքերին,
իր անձին գայթակղություն բերեց։_
(^18) _Տենչացին քանանացիների կուռքերին,
բոլորը գինի սիրեցին. թողե՛ք այն։
Ամբողջությամբ պոռնկացան,
նրա հպարտությունից ելնելով՝ սիրեցին անարգությունը։_
(^19) _Հողմամրրիկը կփչի նրա թեւերի վրա,
եւ կամաչեն իրենց զոհասեղանների համար»։_
