
(^1) Արդարեւ, գիտենք՝ եթե մեր այս հողեղեն տունը, որ մեր մարմինն է, քայքայվի, Աստծուց շինված անձեռակերտ
հավիտենական տուն ունենք երկնքում։ 2 Եվ այս տան մեջ հառաչում ենք, որովհետեւ փափագում ենք երկնքի
բնակությունը հագնել։ 3 Միայն թե, երբ այն հագնենք, մերկ չլինենք։ 4 Քանի դեռ այս տան մեջ ենք, հառաչում ենք ծանր
բեռան տակ, որովհետեւ ոչ թե ուզում ենք այս մարմինը հանել մեր վրայից, այլ ուզում ենք երկնայինը հագնել սրա վրա,
որպեսզի այս մահկանացու մարմինը կլանվի կյանքից։ 5 Աստված ինքն է, որ մեզ պատրաստում է այս փոխակերպմանը,
նա, որ Հոգին տվեց մեզ որպես առհավատչյա։ 6 Արդ, միշտ վստահությամբ ենք լցված եւ գիտենք, որ որքան այս մարմնի
մեջ ենք բնակվում, տարագիր ենք Տիրոջից 7 (որովհետեւ հավատով ենք ընթանում եւ ոչ թե տեսողությամբ)։ 8 Եվ
վստահություն ունենք ու առավել եւս հաճելի է մեզ դուրս գալ այս մարմնից եւ մտնել Աստծու մոտ։ 9 Ուստի հոգ ենք
տանում, որ մնանք թե դուրս գանք, հաճելի լինենք միայն նրան.^10 որովհետեւ մենք ամենքս էլ Քրիստոսի ատյանի առաջ
պիտի կանգնենք, որպեսզի յուրաքանչյուրն իր մարմնով ստանա նախկինում իր կատարած բարի կամ չար գործերի
հատուցումը:
(^11) Արդ, գիտենալով Տիրոջ երկյուղի չափը՝ փորձում ենք համոզել մարդկանց, սակայն հայտնի ենք Աստծու առաջ.
բայց ես հույս ունեմ, որ ձեր խղճի առաջ էլ հայտնի կլինենք։ 12 Ոչ թե մենք մեզ կրկին հանձնարարում ենք ձեզ, այլ ձեզ
մեզնով պարծենալու առիթ ենք տալիս, որպեսզի այդ առիթն ունենաք նրանց դեմ, որոնք աչքին երեւացածով են
պարծենում եւ ոչ թե սրտում եղածով։ 13 Որովհետեւ, եթե ցնորվել ենք, Աստծու համար է այն, եւ եթե զգաստ ենք, ձեզ
համար է այն։ 14 Որովհետեւ Քրիստոսի սերն է ստիպում մեզ քննելու այս. որ եթե մեկը բոլորի փոխարեն մեռավ, ապա
բոլորը մեռած էին։ 15 Եվ նա մեռավ բոլորի համար, որպեսզի նրանք, ովքեր ապրում են, միայն իրենց համար չապրեն,
այլեւ նրա համար, ով մեռավ եւ հարություն առավ իրենց համար։ 16 Այսուհետեւ մենք ոչ ոքի չենք ճանաչում մարդկային
չափանիշով. որովհետեւ թեպետ մարդկային չափանիշով էինք ճանաչում Քրիստոսին, սակայն այժմ այլեւս նույն ձեւով
չենք ճանաչում։ 17 Իսկ եթե մեկը Քրիստոսի մեջ է, նա նոր արարած է. որովհետեւ հինն անցավ, եւ հիմա ամեն ինչ
նորացավ։ 18 Եվ ամեն ինչ Աստծուց է, որ մեզ հաշտեցրեց իր հետ Քրիստոսի միջոցով եւ մեզ տվեց հաշտության
պաշտոնը։ 19 Արդարեւ, Աստված ինքն էր, որ Քրիստոսով աշխարհը հաշտեցրեց իր հետ եւ հաշվի չառավ նրանց մեղքերը
ու մեզ տվեց հաշտության խոսքը։ 20 Արդ, պատգամավորներ ենք Քրիստոսի համար, որպես թե Աստված ինքն է
պատգամում մեր միջոցով. աղաչում ենք հանուն Քրիստոսի. հաշտվե՛ք Աստծու հետ։ 21 Որովհետեւ Աստված մեզ համար
մեղավոր արեց նրան, ով մեղքը չէր ճանաչել, որպեսզի մենք նրանո՛վ Աստծու արդարները դառնանք։
