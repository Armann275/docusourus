
Զի եթէ շտապի չարն այժմ եւեթ, առաջ քան օրը
կատարածի,
Եւ պատրաստի ինձ համար անելանելի
արգելարան,
Ես տէրունական աղօթքն իմ կուղղեմ նրա դէմ,
որպէս մահացու հարուած.
Եթէ կարենայ ինձ գցել գետին,
Արարչին արած իմ ծնրադրութեամբ նրան
կխոցեմ.
Եթէ յաջողի երկրի մոխրի մէջ գլորել նա ինձ,
Աստծոյ երեսնիվայր ընկնելը թող հալածի նրան.
Եթէ տանջալից ցաւեր նիւթէ ինձ,
Աշխարհի փրկչի քրտինքը առատ արեամբ
շաղախուած` թող նեղի նրան.
Եթէ շունչս նա պատանդ վերցնի, որպէսզի բարի


ճամփով չընթանամ`
Ամենաստեղծի կապանքը թող ինձ ազատ
արձակի.
Եթէ բռնադատի ինձ ուրանալու լոյսի
պարգեւները,
Համբերութիւնդ` աստուածամարտների
հայհոյութեան դէմ`
Թող որ նրան էլ նրանց հետ մէկտեղ
պապանձեցնի.
Եթէ գաղտնապէս հարուած հասցնող զէնքերի
նետեր արձակի վրաս,
Կապարճների հօր շքեղ աղեղի խոցող սլաքը թող
դիպչի նրան.
Եթէ խաւարած լոյսի շղարշով անամօթաբար
աչքիս մէջ մտնի,
Ամենակատարեալի ծածկուած գլխի
կռփահարումը թող տանջի նրան.
Եթէ մոլեգնի ձեռքիս վստահութիւնը կաշկանդել,
Թող ստեղծողի ձեռքը տրուած եղեգնը չարչարելով
նրան լռեցնի.
Եթէ անամօթ ծաղր ու ծիծաղով ինձ հետ
կատակի,
Ամենազօրի` ծաղրանք տանելը թող հեգնի նրան.
Եթէ պէս-պէս հուռութքների բժժանքով
խորամանկի,
Հզօր Աստծոյ երեսին տրուած ապտակը նրան
ամաչեցնի թող.
Եթէ գիշերուայ մութը իջնելիս խաբեութեան
խաւարով կռուի լկտիաբար,
Տէ՛ր, լոյսիդ պայծառ ճառագայթման հետ` թող
խայտառակուի.
Եթէ հաւակնի, թէ կկարենայ փորձութիւնների
արեգակնակեզ
Վատնիչ խորշակի կեսօրուայ տապով ինձ
բոլորովին արմատից խախտել,
Թող քո լուսեղէն նշանի զօրութեամբ


արմատախիլ` չորանա.
Եթէ փորձի նա փչումով տրուած շնորհից ինձ
զրկել,
Այն թուքը, որ մեղաւորիս փոխարէն քերոբեների
տէրն ընդունեց,
Թող ամօթահար անի նրան:
