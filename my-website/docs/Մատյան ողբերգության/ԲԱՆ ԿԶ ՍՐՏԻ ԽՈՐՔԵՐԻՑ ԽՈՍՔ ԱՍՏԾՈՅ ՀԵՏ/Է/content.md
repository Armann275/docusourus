
Իսկ ինձ, որ քեզ եմ ապաւինել,
Տէ՜ր Յիսուս,
Միակ թագաւոր, ինքնակալ, զօրեղ, արարիչ երկնի
եւ երկրի,
Եւ նրանց մէջ եղած բոլոր զարդերի,
Ինձ, որ աչքս քո գալստեանն եմ յառել
Եւ փրկչիդ ողորմութեանն եմ սպասում յոյսով,
Քո ոտքն եմ ընկնում եւ համբուրում եմ հետքերը
գարշապարիդ,


Պարտութիւնս եմ խոստովանում եւ մեղքերս
հրապարակում,
Կշտամբանքների քարերով ծեծկւում եմ եւ սրտիս
հառաչանքներով այրւում,
Խղճիս խայթերով խոցոտւում եմ եւ շնչիս բոցով
տոչորւում,
Այրւում եմ արցունքներիս աղի ցողով ու
երիկամներիս կսկծանքով կիզւում,
Յուսակտուր հոգով ցամաքում եմ եւ դառնաշունչ
հողմով մարում.
Թախանձանքի խօսքերով երերւում եմ եւ
կողկողագին հեծութեամբ դողում,
Տաժանելի տանջանքներով տուայտում եմ եւ
հոգուս տագնապներով տատանւում,
Մրրիկների կոծով ծփում եմ եւ ալիքների
բախումից սասանւում,
Ի լուր համբաւի սարսում եմ եւ վախի յիշատակով`
կորչում,
Ատեանի տեսարանով հալւում եմ եւ մեծիդ
սպառնալիքներով մեռնում, -
Լսի՛ր, բազմագո՜ւթ, քաւիչ, մարդասէր եւ
երկայնամիտ,
Քաղցրութիւն անճառ, օր բարի եւ տիւ տենչալի,
Զի կարող ես դու ամէն ինչի մէջ
Ինչպէս եւ վերջին շունչս փչելիս ինձ փրկագործել:
Քեզ Հօր եւ սուրբ Հոգուդ հետ փա՜ռք յաւիտեանս.
ամէն:


