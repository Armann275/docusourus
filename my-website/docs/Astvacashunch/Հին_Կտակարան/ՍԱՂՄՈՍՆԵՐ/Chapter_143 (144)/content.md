
(^1) _Սաղմոս Դավթի՝ Գողիաթի մասին
Օրհնյա՜լ է Տերը՝ իմ Աստվածը,
Որ ձեռքս վարժեցրեց պատերազմի
Եվ մատներս՝ ճակատամարտի։_
(^2) _Նա է իմ ողորմությունն ու ապավենը,
Իմ օգնականն ու իմ փրկիչը,
Իմ ապավենը, եւ ես նրան հուսացի։
Նա է ժողովուրդներին հնազանդեցնում։_
(^3) _Տե՛ր, ո՞վ է մարդը, որ հայտնվեցիր նրան,
Կամ մարդու որդին, որ հաշվի ես առնում նրան։_
(^4) _Մարդը նմանվեց ունայնության,
Եվ նրա օրերը ստվերի պես են անցնում։_
(^5) _Տե՛ր, ցածրացրո՛ւ երկինքը եւ իջի՛ր,
Մոտեցի՛ր լեռներին, եւ թող ծխան։
Փայլատակի՛ր քո շանթերը եւ խռովեցրո՛ւ նրանց,_
(^6) _Արձակի՛ր քո նետերը եւ ցրի՛ր նրանց։_
(^7) _Ձեռքդ երկարի՛ր վերից ու փրկի՛ր ինձ բազում ջրերից
Եվ օտարների որդիների ձեռքերից,_
(^8) _Որոնց բերաններն ունայնություն են խոսում,
Եվ նրանց աջը մեղքերի աջ է։_
(^9) _Աստվա՛ծ, քեզ պիտի օրհնեմ նոր օրհնությամբ,
Սաղմոս պիտի երգեմ քեզ տասնալար նվագարանով։_
(^10) _Նա ազատություն պիտի տա մեր թագավորներին
Եվ պիտի փրկի իր Դավիթ ծառային չար սրից։_
(^11) _Փրկի՛ր ինձ եւ ապրեցրո՛ւ օտարների որդիների ձեռքից,
Որոնց բերանները նանրություն են խոսում,
Եվ նրանց աջը մեղքերի աջ է։_
(^12) _Նրանց որդիները նորատունկի պես հաստատուն են
Իրենց մանկությունից, իսկ նրանց դուստրերը
Զարդարված ու պճնված են տաճարի նման։_
(^13) _Նրանց շտեմարանները լիքն են_


_Եվ առատաբուխ,
Բազմածին են նրանց ոչխարների հոտերը
Եվ բազմանում են իրենց ճամփաներին,_

(^14) _Եվ նրանց արտերը պարարտ են։
Նրանց ցանկապատերը խրամատ չունեն,
Եվ նրանց հրապարակներում աղաղակ չկա։_
(^15) _Երանի՜ այն ժողովրդին, որն այսպես է,
Երանի՜ այն ժողովրդին, որի Տերն Աստված է։_
