
Ովսեեն հայտնում է Իսրայելի պատիժը
(^1) _Մի՛ խնդա, Իսրայե՛լ, եւ մի՛ ուրախացիր երկրի ժողովուրդների նման,
որովհետեւ պոռնկանալով հեռացար քո Աստծուց.
կաշառք սիրեցիր ցորենի բոլոր կալերի համար։_
(^2) _Կալերն ու հնձանները նրանց չճանաչեցին,
եւ գինին ստեց նրանց։_
(^3) _Չբնակվեցին Տիրոջ երկրում.
Եփրեմը կբնակվի Եգիպտոսում,
եւ ասորեստանցիների մեջ պիղծ բաներ կուտեն։_
(^4) _Ո՛չ գինի նվիրեցին Տիրոջը,
ո՛չ էլ քաղցրացրին նրան.
նրանց զոհերը որպես սգո հաց կլինեն նրանց համար.
բոլորը, որ ուտեն դրանից, կպղծվեն,
քանի որ իրենց հացն իրենց կմնա եւ թող չմտնի Տիրոջ տունը։_
(^5) _Ի՞նչ պիտի անեք տարեկանի օրերին_ [78]
_եւ Տիրոջ տոնի օրերին։_
(^6) _Դրա համար ահա կընթանան դեպի եգիպտացիների թշվառությունը.
նրանց կընդունի Մեմփիսը,
եւ նրանց կթաղի Մաքմասը։
Կորուստը կժառանգի նրանց արծաթը,
եւ փուշ կբուսնի նրանց վրաններում։_
(^7) _Հասել է քո վրեժխնդրության իրավունքը,
հասել են քո հատուցման օրերը,
եւ Իսրայելը կչարչարվի հիմարացած մարգարեի պես,
ինչպես մի այսակիր մարդ.
քո անիրավությունների բազմության պատճառով շատացավ մոլորությունը։_
(^8) _Եփրեմն Աստծու հետ տեսուչ է,
մարգարեն՝ գայթակղության թակարդ նրա բոլոր ճանապարհներին.
մոլորություն տնկեցին Աստծու տան մեջ։_
(^9) _Ապականվեցին ըստ բարձունքի օրերի.
կհիշի նրանց անօրենությունները
եւ վրեժխնդիր կլինի նրանց մեղքերի համար։_
(^10) _Գտա Իսրայելին, ինչպես խաղող անապատում,
եւ տեսա նրանց հայրերին՝ որպես վաղահաս պտուղ թզենու վրա։
Նրանք մտան Բելփեգովր
եւ համոթ իրենց օտարացան,
եւ գարշությունները դարձան սիրելի։_
(^11) _Եփրեմը թռավ թռչնի պես,
եւ նրանց փառքը՝ ծնունդներից, երկունքներից եւ հղիություններից։_
(^12) _Թեպետեւ կմեծացնեն իրենց երեխաներին,_


_անզավակ կմնան մարդկանցից,
քանի որ վա՜յ նրանց. իմ մարմինը նրանցից է։_

(^13) _Ինչպես որ տեսա Եփրեմին,
որսի դեմ տվեցին իրենց որդիներին,
եւ Եփրեմն սկսեց իր որդիներին խոցոտման հանել։_
(^14) _Տո՛ւր նրանց, Տե՛ր.
ի՞նչ պիտի տաս նրանց.
տո՛ւր նրանց անորդի արգանդ ու ցամաքած ստինքներ։_
(^15) _«Նրանց բոլոր չարիքները Գաղգաղայում են,
քանի որ այնտեղ ատեցի նրանց իրենց ընթացքի չարության համար.
իմ տնից կվտարեմ նրանց
եւ այլեւս չեմ սիրի նրանց։
Նրանց բոլոր իշխաններն ապստամբ են։_
(^16) _Հիվանդացան Եփրեմի արմատները,
չորացան եւ այլեւս պտուղ չեն տա,
քանի որ թեպետ եւ ծնեն,
անզավակ կդարձնեմ նրանց որովայնների ցանկալի պտուղները»։_
(^17) _Աստված կմերժի նրանց,
քանի որ չլսեցին իրեն եւ թափառական կլինեն ազգերի մեջ։_
