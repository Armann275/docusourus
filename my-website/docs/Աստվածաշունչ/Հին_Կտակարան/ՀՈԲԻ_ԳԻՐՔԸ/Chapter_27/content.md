
Մեղավորը կարո՞ղ է դիմել Աստծուն
(^1) Հոբը շարունակեց իր իմաստուն խոսքերն ու ասաց.
(^2) _«Կենդանի է Տերը, որ ինձ հետ այսպես դատաստան տեսավ,
Ամենակալը, որ դառնացրեց իմ հոգին։_
(^3) _Եթե տակավին իմ մեջ է իմ շունչը,
եւ աստվածային շունչն ապրում է իմ ռունգերի մեջ,_
(^4) _իմ շրթունքները անօրենություն չեն արտասանի,
եւ ոչ էլ հոգիս անիրավության մասին կխորհի։_
(^5) _Մինչեւ մեռնելս էլ չեմ ասի, որ դուք իրավունք ունեք,
որովհետեւ չեմ հրաժարվի իմ անմեղությունից։_
(^6) _Եվ արդարության ձայնին անսալով՝ չեմ հրաժարվի,
քանզի չգիտեմ, որ ինքս անպատեհ բան արած լինեմ։_
(^7) _Առավել եւս՝ թող թշնամիներս լինեն կործանվող ամբարիշտները,
իմ դեմ դուրս եկած, կորստի մատնված անօրենները։_
(^8) _Եվ ի՞նչ հույս ունի ամբարիշտը, որ հաստատ կմնա.
գուցե Տիրոջը ապավինելով կարողանա փրկվե՞լ,_
(^9) _կամ թե Տերը ականջ կդնի՞ նրա խնդրանքներին։
Եթե մի տագնապ հասնի իր վրա,_
(^10) _նա չի ունենա համարձակություն նրա առաջ։
Դիմի էլ նրան՝ ունկն կդնի՞ արդյոք նա իրեն։_
(^11) _Ես ձեզ կծանուցեմ, ինչ որ կա Տիրոջ ձեռքում,
Չպիտի ստեմ Ամենակալի մոտ եղած բաների մասին։_
(^12) _Ահա բոլորդ իսկ գիտեք,
որ ունայն բաներին ունայնություն եք ավելացնում։_
(^13) _Այս է Տիրոջից ամբարիշտ մարդու բաժինը.
Ամենակալի կամքով հզորների ունեցվածքն իրենց դեմ պիտի ելնի։_
(^14) _Ու եթե անգամ բազում զավակներ ունենան նրանք, պիտի սպանվեն,
իսկ թե պատահի՝ չափահաս դառնան, մուրացկանությամբ պիտի դեգերեն։_
(^15) _Իսկ ովքեր մնան, մահը կգտնեն.
նրանց այրիներին մեկը չի գթա։_
(^16) _Ու եթե անգամ հողի պես արծաթ հավաքեն
կամ կավի նման ոսկի պատրաստեն,_
(^17) _դրանք բոլորը արդարներին բաժին կդառնան,
ու արդար մարդիկ կտիրեն նրանց ունեցվածքներին։_
(^18) _Նրա տունը եղավ իբրեւ ցեց եւ իբրեւ սարդոստայն։_
(^19) _Քնեց հարուստը, բայց այլեւս չի արթնանա,
աչքերը բացեց, եւ այլեւս չկա։_
(^20) _Ցավեր պիտի գան վրան՝ ջրի պես,
գիշերվա խավարը պիտի ծածկի նրան։_
(^21) _Խորշակը պիտի խլի նրան ու գնա,
պիտի քշի նրան իր տեղից,_


(^22) _եւ շպրտի նրան ու չխնայի։
Փախչելով պիտի փախչի խորշակից։_
(^23) _Պիտի ծանակի նրան
եւ քարշ պիտի տա իր տեղից»։_
