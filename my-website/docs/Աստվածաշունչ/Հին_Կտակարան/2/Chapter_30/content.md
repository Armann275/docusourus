
(^1) Երբ Ռաքելը տեսավ, որ Հակոբի համար որդի չի ծնում, նախանձեց իր քրոջը եւ Հակոբին ասաց. «Ինձ զավակնե՛ր
տուր, այլապես ես կմեռնեմ»։ 2 Հակոբը բարկացավ Ռաքելի վրա ու ասաց նրան. «Մի՞թե ես եմ Աստված, որ քեզ ամուլ
դարձրեց»։ 3 Իսկ Ռաքելը Հակոբին ասաց. «Ահա իմ աղախին Բալլան, մերձեցի՛ր նրան. նա թող ծնի իմ ծնկների վրա, եւ
ես նրա շնորհիվ որդիներ կունենամ»։ 4 Եվ նա իր աղախին Բալլային տվեց նրան կնության։ Հակոբը մերձեցավ նրան։
(^5) Ռաքելի նաժիշտ Բալլան հղիացավ եւ որդի ծնեց Հակոբի համար։ 6 Ռաքելն ասաց. «Աստված դատս պաշտպանեց. լսեց
իմ ձայնը եւ ինձ որդի պարգեւեց»։ Դրա համար նրա անունը դրեց Դան։ 7 Ռաքելի նաժիշտ Բալլան կրկին հղիացավ եւ
երկրորդ որդին ծնեց Հակոբի համար։ 8 Ռաքելն ասաց. «Աստված ինձ օգնեց, որովհետեւ մրցեցի քրոջս հետ եւ հաղթեցի»։
Եվ որդու անունը դրեց Նեփթաղիմ։ 9 Երբ Լիան տեսավ, որ այլեւս չի կարողանում ծնել, իր նաժիշտ Զելփային տվեց
Հակոբին կնության։ 10 Լիայի նաժիշտ Զելփան հղիացավ եւ Հակոբի համար որդի ծնեց։ 11 Լիան ասաց. «Բախտս բերեց»։
Եվ նրա անունը դրեց Գադ։ 12 Լիայի նաժիշտ Զելփան կրկին հղիացավ եւ երկրորդ որդին ծնեց Հակոբի համար։ 13 Լիան
ասաց. «Երջանիկ եմ, որովհետեւ կանայք ինձ երանի են տալու»։ Եվ որդու անունը դրեց Ասեր, որ նշանակում է
«մեծություն»։
(^14) Ռուբենը ցորենի հնձի օրերին գնաց դաշտ, այնտեղ մանրագորի պտուղներ գտավ եւ դրանք բերեց իր մորը՝ Լիային։
Ռաքելն ասաց իր քրոջը՝ Լիային. «Քո որդու մանրագորի պտուղներից տո՛ւր ինձ»։ 15 Լիան պատասխանեց. «Բավական
չէ՞, որ խլեցիր իմ ամուսնուն, հիմա էլ իմ որդու բերա՞ծն ես ուզում վերցնել»։ Ռաքելն ասաց. «Այդպես չէ։ Քո որդու
մանրագորի պտուղների փոխարեն թող Հակոբն այս գիշեր քնի քեզ հետ»։ 16 Երբ երեկոյան Հակոբը դաշտից
վերադարձավ, Լիան ընդառաջ ելավ նրան ու ասաց. «Այսօր ինձ հետ պիտի քնես, որովհետեւ իմ որդու մանրագորի
պտուղներով վարձեցի քեզ»։ Հակոբն այդ գիշեր քնեց Լիայի հետ։ 17 Աստված լսեց Լիայի աղաչանքը. նա հղիացավ եւ
Հակոբի համար ծնեց հինգերորդ որդին։ 18 Լիան ասաց. «Աստված վարձահատույց եղավ ինձ, որովհետեւ իմ աղախնին
տվեցի իմ ամուսնուն»։ Եվ նրա անունը դրեց Իսաքար, որ նշանակում է «վարձ»։ 19 Լիան մի անգամ էլ հղիացավ եւ
Հակոբի համար ծնեց վեցերորդ որդին։ 20 Լիան ասաց. «Աստված ինձ լավ նվեր պարգեւեց. սրանից հետո ամուսինս ինձ
կսիրի, որովհետեւ նրա համար վեց որդի ծնեցի»։ Եվ նրա անունը դրեց Զաբուղոն։ 21 Դրանից հետո նա աղջիկ ծնեց եւ
նրա անունը դրեց Դինա։ 22 Աստված հիշեց Ռաքելին, լսեց նրա աղաչանքը եւ բացեց նրա արգանդը։ 23 Նա հղիացավ եւ
Հակոբի համար որդի ծնեց։ Ռաքելն ասաց. «Աստված ինձնից վերացրեց իմ նախատինքը»։ 24 Եվ նրա անունը դրեց
Հովսեփ՝ ասելով. «Աստված թող ինձ մի որդի եւս պարգեւի»։
(^25) Երբ Ռաքելը ծնեց Հովսեփին, Հակոբը Լաբանին ասաց. «Արձակի՛ր ինձ, որ գնամ իմ բնակավայրն ու իմ երկիրը։
(^26) Եվ տո՛ւր իմ կանանց, որոնց համար ծառայեցի քեզ, ու իմ զավակներին, որպեսզի գնամ։ Դու ինքդ էլ գիտես, թե ի՛նչ
ծառայություն մատուցեցի քեզ»։ 27 Լաբանը նրան ասաց. «Շնորհ գտա քո առաջ. կարող եմ ասել, որ Աստված օրհնեց
ինձ քո գալստյամբ։ 28 Սահմանի՛ր քո վարձը, եւ ես կտամ»։ 29 Հակոբն ասաց նրան. «Դու գիտես, թե որքա՛ն ծառայեցի
քեզ, եւ քո ոչխարներից ինչքա՛ն կար ինձ մոտ։ 30 Իմ գալուց առաջ դրանք փոքրաթիվ էին, իսկ այժմ դրանք անչափ աճել
են։ Տերը՝ Աստված, օրհնեց քեզ իմ գալով։ Արդ, ե՞րբ եմ ես իմ տունն ունենալու»։ 31 Լաբանը հարցրեց նրան. «Ի՞նչ տամ
քեզ»։ Հակոբը պատասխանեց. «Ինձ ոչինչ մի՛ տուր. եթե անես այն, ինչ ասեմ քեզ, դարձյալ կարածեցնեմ ու կպահեմ քո
հոտերը։ 32 Այսօր թող քո առջեւով անցնի քո ողջ հոտը, եւ դու առանձնացրո՛ւ բոլոր խայտաճամուկ ու գորշ ոչխարները
եւ բոլոր կիսաճերմակ ու պտավոր այծերը, եւ դրանք թող լինեն իմ վարձը։ 33 Եվ վաղը կերեւա իմ արդար լինելը, որ ես
վարձ ունեմ քո առջեւ։ Այն բոլոր այծերը, որոնք կիսաճերմակ ու պտավոր չեն, եւ ոչխարները, որոնք գորշ չեն, թող ինձ
գողոն համարվեն»։ 34 Լաբանը նրան ասաց. «Թող քո խոսքի համաձայն լինի»։ 35 Եվ այդ օրն առանձնացրեց կիսաճերմակ
ու պտավոր նոխազները, բոլոր կիսաճերմակ ու պտավոր այծերը եւ բոլոր սպիտակ [* _սեւ_ ] ու գորշ ոչխարներն ու այծերը
եւ տվեց իր որդիներին 36 ու նրանց ուղարկեց Հակոբից երեք օրվա հեռու ճանապարհ։ Հակոբը շարունակեց արածեցնել
Լաբանի մնացած հոտերը։
(^37) Հակոբն առավ խնկենու, ընկուզենու եւ սոսու դալար ճյուղեր ու շերտ առ շերտ հանեց դրանց կեղեւը, եւ երեւաց
սպիտակը։ 38 Քերծած գավազանները դրեց ջրի գուռերի մեջ, որ երբ հոտերը գան ջուր խմելու, այդ գավազանների մոտ
բեղմնավորվեն։ 39 Մաքիները գավազանների մոտ բեղմնավորվում էին եւ ծնում խայտաճամուկ, պտավոր ու
կիսասպիտակ գառներ։ 40 Հակոբը գառներն առանձնացնում էր ու պահում մաքիներից բաժան, ինչպես նաեւ՝
կիսաճերմակ խոյերն ու բոլոր խայտաճամուկ ոչխարները։ Նա իր հոտն առանձնացնում էր, չէր խառնում Լաբանի
հոտերին։ 41 Երբ գալիս էր մաքիների զուգավորվելու եւ հղիանալու ժամանակը, Հակոբը գավազանները դնում էր
մաքիների դիմաց՝ գուռերի մեջ, որպեսզի նրանք բեղմնավորվեն գավազանների մոտ։ 42 Իսկ երբ մաքիները ծնում էին,
այլեւս չէր դնում։ Նշան չունեցողները լինում էին Լաբանի սեփականությունը, իսկ նշան ունեցողները՝ Հակոբի։ 43 Այսպես
Հակոբը չափազանց հարստացավ. նա շատ ոչխարներ ու արջառներ, ծառաներ ու աղախիններ, ուղտեր ու էշեր
ունեցավ։

