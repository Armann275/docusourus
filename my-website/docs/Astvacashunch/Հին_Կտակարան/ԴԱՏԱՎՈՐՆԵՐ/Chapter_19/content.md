
Ղեւտացին եւ իր հարճը
(^1) Այն օրերին, երբ Իսրայելում թագավոր չկար, Եփրեմի լեռան կողմերում մի ղեւտացի պանդուխտ մարդ կար. այդ
մարդը Հուդայի Բեթղեհեմ քաղաքից մի կնոջ իրեն հարճ առավ։ 2 Հարճը նրանից խորշեց եւ գնաց իր հոր տունը՝ Հուդայի
Բեթղեհեմ քաղաքը, եւ այնտեղ մնաց երեք ամիս։ 3 Մարդը վեր կացավ գնաց նրա հետեւից, որ քաղցրությամբ խոսի,
հաշտեցնի նրան իր հետ եւ նորից հետ բերի իր մոտ։ Նրա հետ էին իր ծառան եւ մի զույգ էշ։ Գնացին մինչեւ նրա հոր
տունը։ Երբ աղջկա հայրը նրան տեսավ, նրան ընդառաջ ելավ։ 4 Նրա աները՝ աղջկա հայրը, ներս տարավ նրան, եւ նա
նրա մոտ մնաց երեք օր։ Կերան, խմեցին եւ գիշերեցին այնտեղ։
(^5) Չորրորդ օրը, երբ առավոտը կանուխ վեր կացան, նրանք ոտքի ելան, որ գնան։ Աղջկա հայրն ասաց իր փեսային.
«Սիրտդ պնդացրո՛ւ մի կտոր հացով, հետո կգնաք»։ 6 Նստեցին, կերան եւ խմեցին երկուսով։ Աղջկա հայրն ասաց իր
փեսային. «Այս գիշեր էլ այստեղ մնա՛, եւ թող սիրտդ զվարթանա»։ 7 Մարդը վեր կացավ, որ գնա, բայց նրա աները
ստիպեց նրան, եւ նա մնաց ու գիշերեց այնտեղ։ 8 Հինգերորդ օրը կանուխ վեր կացավ, որ գնա. աղջկա հայրն ասաց.
«Սիրտդ պնդացրո՛ւ հացով եւ զբոսնի՛ր, մինչեւ օրը վերջանա»։ Եվ կերան ու խմեցին երկուսով։ 9 Մարդը վեր կացավ, որ
իր հարճի եւ ծառայի հետ գնա։ Բայց աղջկա հայրն ասաց նրան. «Ահա օրը երեկո դարձավ, այստե՛ղ գիշերիր, թող սիրտդ


զվարթանա, վաղը կանուխ ճանապարհ կընկնես եւ կգնաս քո տունը»։ 10 Բայց մարդը չկամեցավ այնտեղ գիշերել, վեր
կացավ ու գնաց։ Եկավ հասավ մինչեւ Հեբուսի դիմաց (որ Երուսաղեմն է). նրա հետ էին մի զույգ համետած էշ եւ իր
հարճը։

(^11) Երբ նրանք Հեբուսի դիմացն էին, օրը տարաժամել էր։ Ծառան իր տիրոջն ասաց. «Ե՛կ թեքվենք դեպի
հեբուսացիների քաղաքը եւ այնտեղ գիշերենք»։ 12 Տերը նրան ասաց. «Ճանապարհը չշեղենք դեպի օտարազգիների
քաղաքը, որտեղ Իսրայելի որդիներ չկան, այլ անցնենք մինչեւ Գաբաա»։ 13 Եվ իր ծառային ասաց. «Ե՛կ մոտենանք այդ
տեղերից մեկին եւ գիշերենք այնտեղ՝ Գաբաայում կամ Հռամայում»։ Եվ անցան գնացին։ 14 Երբ մոտեցան Գաբաային,
որ Բենիամինի երկրում է, արեգակը մայր մտավ։ 15 Ճանապարհը շեղեցին, որ մտնեն Գաբաա եւ գիշերեն այնտեղ։ Նա
մտավ ու նստեց քաղաքի հրապարակում, բայց ոչ մի մարդ չկար, որ նրանց իր տունն առներ գիշերելու համար։ 16 Եվ
ահա երեկոյան հանդից իր գործից մի ծեր մարդ էր գալիս։ Այդ մարդը Եփրեմի լեռից էր եւ պանդուխտ էր Գաբաայում,
իսկ այնտեղի մարդիկ Բենիամինի որդիներ էին։ 17 Բարձրացնելով իր աչքերը՝ քաղաքի հրապարակում նա տեսավ
ուղեւոր մարդուն։ Ծեր մարդն ասաց. «Ո՞ւր ես գնում եւ որտեղի՞ց ես գալիս»։ 18 Նա ասաց նրան. «Մենք Հուդայի
Բեթղեհեմ քաղաքից գնում ենք մինչեւ Եփրեմի լեռան կողմերը, որովհետեւ ես այնտեղացի եմ։ Ես գնացել էի մինչեւ
Հուդայի Բեթղեհեմ քաղաքը, իսկ հիմա իմ հոր տունն եմ գնում, եւ չկա մի մարդ, որ մեզ իր տանն ընդունի։ 19 Մեր էշերի
համար հարդ եւ խոտ, իսկ ինձ եւ այս աղջկա ու ծառայի համար հաց եւ գինի կա. քո ծառաները ոչ մի բանի պակասություն
չեն ունենա»։ 20 Ծեր մարդն ասաց. «Խաղաղությո՜ւն քեզ, քո ամեն պակասությունն ինձ վրա լինի, բայց դու այդ
հրապարակում մի՛ գիշերիր»։ 21 Եվ նրան տարավ իր տունը, էշերին խոտ տվեց, նրանք լվացին իրենց ոտքերը, կերան եւ
խմեցին։
(^22) Երբ նրանց սրտերը զվարթանում էին, քաղաքի բնակիչները՝ անօրեն մարդիկ, շրջապատեցին տունը, բախեցին
դրսի դուռը եւ խոսելով այդ ծեր մարդու՝ տան տիրոջ հետ, ասացին. «Հանի՛ր քո տունը մտած այդ մարդուն, որ նրա հետ
կենակցենք»։ 23 Այն մարդը՝ տան տերը, գնաց նրանց մոտ եւ ասաց. «Ո՛չ, եղբայրնե՛ր, անզգամություն մի՛ արեք, այդ
մարդու՝ իմ տունը մտնելուց հետո այդ անզգամությունը մի՛ արեք։ 24 Ահա իմ կույս աղջիկը եւ այդ մարդու հարճը. նրանց
դուրս հանեմ, լլկե՛ք նրանց, արե՛ք նրանց հետ այն, ինչ հաճելի է ձեզ, բայց այս մարդու հետ այդ անզգամությունը մի՛
արեք»։ 25 Բայց մարդիկ չուզեցին լսել։ Այդ ժամանակ մարդն առավ իր հարճին ու դուրս հանեց։ Նրանք կենակցեցին նրա
հետ եւ լլկեցին նրան ամբողջ գիշերը մինչեւ առավոտ եւ առավոտը բացվելիս բաց թողեցին նրան։ 26 Առավոտյան կինը
եկավ, ընկավ այն մարդու տան դռան շեմին, որտեղ իր տերն էր, եւ հոգին փչեց։ 27 Առավոտյան նրա տերը վեր կացավ,
բացեց տան դուռը, դուրս եկավ, որ գնա իր ճանապարհը եւ տեսավ, որ իր հարճն ընկած էր դռան մոտ՝ ձեռքերը շեմի
վրա։ 28 Եվ նրան ասաց. «Վե՛ր կաց գնանք»։ Նա պատասխան չտվեց, որովհետեւ մեռած էր։ Մարդը նրան վերցրեց դրեց
էշի վրա, վեր կացավ եւ գնաց իր տեղը։ 29 Երբ մտավ իր տունը, վերցրեց սուրը, բռնեց իր հարճին, ոսկորները կտրատելով՝
բաժանեց տասներկու մասի եւ դրանք ուղարկեց Իսրայելի բոլոր ցեղերին։ 30 Բոլոր տեսնողներն ասում էին, թե այդպիսի
բան ո՛չ եղել է եւ ո՛չ էլ տեսնվել Եգիպտոսից Իսրայելի որդիների դուրս գալու օրերից մինչեւ այսօր։ Հիմա դրա մասին
խորհո՛ւրդ արեք եւ խոսե՛ք։
