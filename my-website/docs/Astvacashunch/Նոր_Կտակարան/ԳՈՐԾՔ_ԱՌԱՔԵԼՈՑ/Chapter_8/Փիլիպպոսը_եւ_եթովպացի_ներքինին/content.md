
(^1) Սողոսը համաձայն էր նրա սպանությանը։
Այն օրը Երուսաղեմի եկեղեցու դեմ մեծ հալածանք սկսվեց, ու բոլորը, բացի առաքյալներից, ցրվեցին Հրեաստանի
եւ Սամարիայի գյուղերը։ 2 Աստվածավախ մարդիկ Ստեփանոսին թաղեցին եւ նրա վրա մեծ ողբ արեցին։
(^3) Իսկ Սողոսը եկեղեցուն մեծ վնաս էր հասցնում. տնից տուն էր մտնում, դուրս էր քաշում տղամարդկանց եւ կանանց
ու մատնում բանտարկության։
(^4) Եվ նրանք, որ ցրվել էին երկրում, շրջելով ավետարանում էին խոսքը։ 5 Իսկ Փիլիպպոսը, Սամարիա քաղաքն
իջնելով, նրանց Քրիստոսին էր քարոզում։ 6 Ժողովրդի բազմությունն էլ միասիրտ ունկնդրում էր Փիլիպպոսի խոսքերը,
երբ լսում եւ տեսնում էր այն նշանները, որ անում էր,^7 որովհետեւ շատերը, որ բռնված էին պիղծ ոգիներից, բարձրաձայն
աղաղակում էին, եւ դեւերը դուրս էին ելնում նրանցից։ Եվ բազում անդամալույծներ ու կաղեր էին բժշկվում։ 8 Եվ այդ
քաղաքում մեծ ուրախություն եղավ։
(^9) Սիմոն անունով մի մարդ կար, որ այդ քաղաքում նախապես մոգություն էր անում եւ զարմացնում սամարացի
ժողովրդին՝ իր մասին ասելով, թե ինքը մեծ մեկն է։ 10 Փոքրից մեծ բոլորը նրան էին նայում ու ասում. «Սա է Աստծու
զորությունը, որ մեծ է կոչվում»։ 11 Ակնածում էին նրանից, որովհետեւ երկար ժամանակ մոգություններով զարմացրել էր


նրանց։ 12 Բայց երբ հավատացին Փիլիպպոսին, որ Աստծու արքայության եւ Հիսուս Քրիստոսի անվան մասին էր
ավետարանում, կին թե տղամարդ՝ բոլորն էլ մկրտվեցին։ 13 Սիմոնն ինքն էլ հավատաց եւ մկրտվելով մշտապես
Փիլիպպոսին էր հետեւում։ Նա, տեսնելով այն նշանները եւ մեծամեծ զորությունները, որ կատարվում էին, զարմանում
էր։

(^14) Երբ Երուսաղեմում գտնվող առաքյալները լսեցին, թե Սամարիայում էլ են ընդունել Աստծու խոսքը, նրանց մոտ
ուղարկեցին Պետրոսին եւ Հովհաննեսին,^15 որոնք, իջնելով, աղոթում էին նրանց համար, որպեսզի ստանան Սուրբ
Հոգին.^16 քանի որ մինչ այդ նրանցից եւ ոչ մեկի վրա Սուրբ Հոգին դեռ չէր իջել, այլ միայն մկրտվել էին Տեր Հիսուսի
անունով։ 17 Այն ժամանակ ձեռքերը նրանց վրա դրեցին, եւ նրանք ստացան Սուրբ Հոգին։
(^18) Սիմոնը, տեսնելով, որ առաքյալների ձեռք դնելով Սուրբ Հոգին տրվում է, փող առաջարկեց 19 ու ասաց. «Ի՛նձ էլ
տվեք այս իշխանությունը, որպեսզի ում վրա որ ձեռքս դնեմ, Սուրբ Հոգին ստանա»։ 20 Պետրոսը նրան ասաց. «Քո
արծաթը թող քեզ հետ կորչի, քանի որ կարծեցիր, թե Աստծու պարգեւները կարելի է փողով ստանալ։ 21 Քեզ դրա մեջ
մաս եւ բաժին չկա, քանի որ քո սիրտն Աստծու առաջ ուղիղ չէ։ 22 Դու քո այդ չարության համար ապաշխարի՛ր եւ աղաչի՛ր
Տիրոջը, թերեւս քո սրտի նենգ խորհուրդները քեզ ներվեն,^23 քանի որ մաղձի դառնության եւ անիրավության
կապանքների մեջ եմ տեսնում քեզ»։ 24 Սիմոնը պատասխանեց. «Ինձ համար դո՛ւք աղաչեք Տիրոջը, որպեսզի այն
բոլորից, ինչ դուք ասացիք, ինձ վրա ոչինչ չգա»։ 25 Եվ նրանք, վկայություն տալով եւ Աստծու խոսքը քարոզելով,
վերադարձան Երուսաղեմ։ Եվ սամարացիների շատ գյուղերում էին ավետարանում։
(^26) Ապա Տիրոջ հրեշտակը խոսեց Փիլիպպոսի հետ ու ասաց. «Վե՛ր կաց եւ դեպի հարավ գնա՛ այն ճանապարհով, որ
իջնում է Երուսաղեմից Գազա» (այդ մասում արդեն անապատն է)։ 27 Նա վեր կացավ ու գնաց։ Եվ ահա եթովպացի մի
ներքինի՝ եթովպացիների կանդակայի, այսինքն՝ թագուհու պաշտոնյաներից մեկը, որ նրա բոլոր գանձերի վերակացուն
էր ու Երուսաղեմ երկրպագելու էր եկել,^28 վերադառնալիս, իր կառքի մեջ նստած, Եսայի մարգարեության գրքից էր
ընթերցում։ 29 Եվ ահա Սուրբ Հոգին Փիլիպպոսին ասաց. «Առաջացի՛ր եւ մոտեցի՛ր այդ կառքին»։ 30 Փիլիպպոսը, առաջ
վազելով, լսեց, որ Եսայի մարգարեությունից էր ընթերցում, եւ հարցրեց. «Հասկանո՞ւմ ես արդյոք այն, ինչ ընթերցում
ես»։ 31 Իսկ նա պատասխանեց. «Ինչպե՞ս կկարողանամ հասկանալ, եթե մեկն ինձ չառաջնորդի»։ Եվ խնդրեց
Փիլիպպոսին, որ բարձրանա ու իր մոտ նստի։ 32 Գրքի ընթերցվող հատվածն այս էր.
_«Մորթվելու տարվեց նա, ինչպես մի ոչխար,
եւ ինչպես անմռունչ գառն իր բուրդը խուզողի առաջ,
այնպես էլ նա իր բերանը չի բացում։_
(^33) _Նրա խոնարհության պատճառով նրա դատաստանը տեղի չունեցավ։
Նրա ազգատոհմի մասին ո՞վ պիտի պատմի,
քանի որ նրա կյանքը երկրից վերացվեց» (Ես. 53.7-8)։_
(^34) Ներքինին հարցրեց Փիլիպպոսին. «Աղաչում եմ քեզ, մարգարեն ո՞ւմ մասին է ասում այս՝ ի՞ր, թե՞ մեկ ուրիշի»։
(^35) Փիլիպպոսը բացեց իր բերանը եւ այդ գրքից սկսելով՝ Հիսուսին ավետարանեց նրան։ 36 Երբ տակավին ճանապարհին
էին, մի ջրի մոտ հասան։ Ներքինին ասաց. «Ահա ջուր. ի՞նչն է ինձ արգելում մկրտվել»։ 37 Փիլիպպոսն ասաց նրան. «Եթե
քո ամբողջ սրտով հավատում ես, կարելի է»։ Նա պատասխանեց՝ ասելով. «Հավատում եմ, որ Հիսուս Քրիստոսն
Աստծու Որդին է»։ 38 Ներքինին հրամայեց կառքը կանգնեցնել. երկուսով ջուրն իջան՝ եւ՛ Փիլիպպոսը, եւ՛ ներքինին։ Եվ
Փիլիպպոսը մկրտեց նրան։ 39 Երբ ջրից դուրս ելան, Սուրբ Հոգին իջավ ներքինու վրա, իսկ Տիրոջ հրեշտակը հափշտակեց
տարավ Փիլիպպոսին, ու ներքինին այլեւս չտեսավ նրան։ Եվ ուրախությամբ շարունակեց իր ճանապարհը։ 40 Իսկ
Փիլիպպոսը հայտնվեց Ազովտոսում։ Եվ շրջելով ավետարանում էր բոլոր քաղաքներին, մինչեւ որ հասավ Կեսարիա։
