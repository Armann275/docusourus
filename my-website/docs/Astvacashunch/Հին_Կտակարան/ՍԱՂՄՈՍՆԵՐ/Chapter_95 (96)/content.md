
(^1) _Սաղմոս Դավթի, այն ժամանակ, երբ տաճարը շինվեց
Նոր օրհնությո՛ւն երգեք Տիրոջը,
Օրհնեցե՛ք Տիրոջը, երկի՛ր համայն,_
(^2) _Օրհնեցե՛ք Տիրոջը եւ օրհնեցե՛ք նրա անունը,
Օրըստօրե ավետարանե՛ք նրա փրկությունը,_
(^3) _Հեթանոսներին պատմե՛ք նրա փառքը
Եվ բոլոր ժողովուրդներին՝ նրա սքանչելիքները։_
(^4) _Մեծ է Տերը եւ հույժ օրհնյալ,
Ահարկու է նա բոլոր կուռքերի վրա։_
(^5) _Հեթանոսների բոլոր կուռքերը դեւեր են,
Եվ Տերը ստեղծեց երկինքը։_
(^6) _Խոստովանությունն ու վայելչությունը նրա առջեւ են,
Սրբությունն ու մեծ վայելչությունը՝ նրա սրբարանում։_
(^7) _Մատուցե՛ք Տիրոջը, ազգատոհմե՛ր,
Մատուցե՛ք Տիրոջը փառք ու պատիվ։_
(^8) _Մատուցե՛ք Տիրոջը փառքն իր անվան։
Առե՛ք ընծաներ եւ նրա սրահնե՛րը մտեք,_
(^9) _Երկրպագե՛ք Տիրոջը նրա սրբության գավիթներում.
Ամբողջ երկիրը պիտի խռովի նրա երեսից։_
(^10) _Հեթանոսների մեջ ասացե՛ք. «Տերը թագավորեց,
Հաստատեց աշխարհը, որ չսասանվի,_


_Եվ իր ժողովրդին կդատի ուղղությամբ»։_

(^11) _Թող երկինքն ուրախանա, եւ երկիրը ցնծա,
Թող զվարճանա ծովն իր լիությամբ։_
(^12) _Թող ցնծան դաշտերը եւ ամեն ինչ, որ կա նրանցում։
Այնժամ թող ցնծան անտառի բոլոր ծառերը_
(^13) _Տիրոջ առջեւ, որ գալիս է.
Գալիս է դատելու երկիրը։
Տիեզերքն արդարությամբ պիտի դատի
Եվ բոլոր ժողովուրդներին՝
Իր ճշմարտությամբ։_
