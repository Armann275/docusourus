
Տիրոջ ծառան
(^1) _Հակոբն իմ ծառան է.
օգնական պիտի լինեմ նրան։
Իմ ընտրյալն Իսրայելն է,
որին ընդունեց իմ հոգուն։
Իմ շունչը կտարածեմ նրա վրա,
եւ նա հեթանոսների դատաստանը կտեսնի։_
(^2) _Նա չի աղաղակելու եւ չի վիճելու,
ոչ ոք դրսում նրա ձայնը չի լսելու,_
(^3) _անգամ ջախջախված եղեգը նա չի ջարդելու
եւ առկայծող պատրույգը չի մարելու,
այլ արդարությամբ դատաստան է տեսնելու։_
(^4) _Նա պիտի ծագի եւ չպիտի խորտակվի,
քանի դեռ երկրի վրա չի հաստատել դատաստանը.
եւ ազգերն իրենց հույսը պիտի դնեն նրա անվան վրա։_
(^5) _Այսպես է ասում Տերը՝ Աստված,
որ ստեղծեց երկինքը եւ կանգնեցրեց այն,
հաստատեց երկիրն ու ամեն բան, ինչ կա նրա վրա,
շունչ տվեց այնտեղ գտնվող մարդկանց,
հոգի՝ բոլոր նրանց, ովքեր ոտք են դնում երկրի վրա._
(^6) _«Ես՝ Տերը՝ Աստված,
արդարությամբ կանչեցի քեզ,
բռնեցի քո աջ ձեռքից եւ զորացրի քեզ,
իբրեւ ուխտ տվեցի քեզ ժողովրդին
եւ իբրեւ լույս՝ ազգերին,_
(^7) _որպեսզի կույրերի աչքերը բացես
եւ խավարի մեջ նստած կալանավորներին հանես բանտից ու զնդանից։_
(^8) _Ես եմ Տերը՝ Աստված. սա է իմ անունը,
իմ փառքը ուրիշին չեմ տա,
ոչ էլ իմ առաքինությունը՝ կուռքերին»։_
(^9) _Ինչ որ կանխատեսվել էր,
այն կատարվեց,
իսկ նոր բաները, որ
ես կպատմեմ ձեզ,
մինչեւ լինելը ցույց տրվեց ձեզ։_
(^10) _Օրհնեցե՛ք Տիրոջը նոր օրհներգությամբ,
քանզի նրա իշխանությունը բարձունքներում է փառաբանվում,
եւ նրա անունը՝ երկրի ծագերից,
ծովերում նավարկողներից,
կղզիներից ու նրանց բնակիչներից։_
(^11) _Թող ուրախ լինեն անապատն ու նրա ավանները,
Կեդարի բանակատեղիներն ու բնակիչները,
թող ուրախանան Վեմի բնակիչները,
լեռների գագաթներից կանչեն,_
(^12) _փառք տան Աստծուն,
իսկ կղզիները պատմեն նրա առաքինության մասին։_
(^13) _Տերը՝ Զորությունների Աստվածը, պիտի գա ու պատերազմ մղի,
նախանձախնդրություն պիտի հարուցի
եւ բարձրաձայն գոչի իր թշնամիների վրա։_
(^14) _Սկզբից իսկ լուռ եմ եղել.
մի՞թե միշտ լուռ պիտի մնամ ու հանդուրժեմ.
դիմացա ծննդկանի նման,_


_հիմա պիտի սարսափեցնեմ ու միանգամից ցամաքեցնեմ։_

(^15) _Լեռներն ու բլուրները պիտի հարթեցնեմ
եւ նրանց ամբողջ խոտը չորացնեմ,
գետերը պիտի վերածեմ կղզիների
եւ ճահճուտները ցամաքեցնեմ։_
(^16) _Կույրերին պիտի առաջնորդեմ մի ճանապարհով, որ նրանք չգիտեն,
պիտի քայլել տամ այնպիսի շավիղներով, որոնք ծանոթ չեն նրանց.
խավարը լույս պիտի դարձնեմ նրանց համար
եւ դժվարը՝ դյուրին։
Այս բաները պիտի անեմ նրանց համար եւ չեմ լքելու նրանց։_
(^17) _Բայց նրանք երես դարձրին ինձնից։
Ամոթ ու պատկառա՛նք ունեցեք դուք, որ ապավինել եք կուռքերին
եւ ձուլածոներին ասում եք.
«Մեր աստվածներն եք դուք»։_
(^18) _Խուլե՛ր, լսե՛ք, կույրե՛ր, նայե՛ք, որ տեսնեք._
(^19) _ո՞վ է կույրը, եթե ոչ իմ ծառան,
ովքե՞ր են խուլերը, եթե ոչ այն մարդիկ, որ տիրում են նրանց։
Ո՞վ է կույրը, եթե ոչ հեռացածը։
Կուրացան Աստծու ծառաները։_
(^20) _Շատ անգամ տեսաք, բայց չզգուշացաք,
բաց էին ձեր ականջները, բայց չլսեցիք։_
(^21) _Տերը՝ Աստված, կամենում էր, որ իր արդարությունը հաստատվի
եւ օրհնություն մատուցվի,
բայց տեսա,_^22 _որ ժողովուրդը կողոպտվեց ու ավարի մատնվեց.
բոլոր շտեմարաններում,
միաժամանակ նաեւ բոլոր ապարանքներում,
որտեղ եւ թաքցրին նրանց,
որոգայթներ կային.
նրանք հափշտակության մատնվեցին,
եւ ոչ ոք չկար, որ նրանց փրկեր,
ավարառության ենթարկվեցին,
եւ չգտնվեց մեկը, որ ասեր. «Հե՛տ տուր»։_
(^23) _Ձեզնից ո՞վ է նա, որ ականջ կդնի այս ամենին
եւ կմտածի այն մասին, թե ի՛նչ է կատարվելու հետագայում։_
(^24) _Ո՞վ մատնեց Հակոբին հափշտակության,
Իսրայելին՝ ավարառուների ձեռքը.
ո՞չ արդյոք Աստված, որի հանդեպ մեղք գործեցին,
չկամեցան ընթանալ նրա ճանապարհներով
եւ չլսեցին նրա օրենքները։_
(^25) _Նա նրանց վրա թափեց իր զայրույթն ու բարկությունը,
պատերազմի դատապարտեց նրանց,
բոլոր կողմերից կրակի մեջ առավ նրանց,
բայց նրանցից ոչ մեկը չգիտակցեց եւ ուշադրություն չդարձրեց։_
