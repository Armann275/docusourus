
Խնդրել Տիրոջից եւ ոչ կուռքերից
(^1) _«Խնդրե՛ք Տիրոջից անձրեւ ըստ ժամանակի՝
վաղաժամ եւ ուշացած։
Տերը հրաշքներ գործեց եւ ձմեռային
անձրեւ կբերի նրանց հանդի յուրաքանչյուր խոտի վրա։_
(^2) _Քանի որ վհուկները նեղություններ բարբառեցին,
եւ կախարդները սուտ տեսիլքներ ու սուտ երազներ էին խոսում եւ իզուր մխիթարում,
դրա համար ցամաքեցին հոտերի նման ու չարիքներ կրեցին,
որովհետեւ բժշկություն չկար»։_
(^3) _«Իմ բարկությունը բորբոքվեց հովիվների դեմ,
եւ գառների համար այցելություն կանեմ։
Եվ Տերը՝ Ամենակալ Աստված, կայցելի իր հոտին՝ Հուդայի տանը,
եւ կպատրաստի նրանց իր համար
որպես պատերազմի գեղեցիկ երիվար։_
(^4) _Նրանից դիտեց ու նրանից պատրաստեց,
նրանից է իր աղեղը բարձրությամբ,
եւ նրանից կելնի ամեն ոք,
ով կհալածի նրանով։_
(^5) _Եվ կլինեն պատերազմողների պես,
որ կկոխկռտեն ցեխը պատերազմի ճանապարհներին
ու ճակատամարտ կտան,
որովհետեւ Տերը նրանց հետ է,
եւ կամաչեն հեծյալները երիվարների վրա։_
(^6) _Եվ կզորացնեմ Հուդայի տունը եւ Հովսեփի տունը
կփրկեմ
ու կբնակեցնեմ նրանց,
որովհետեւ սիրեցի նրանց.
եւ կլինեն, կարծես թե նրանցից դարձած չլինեի,
որովհետեւ ես եմ Տերը՝ նրանց Աստվածը,
եւ կլսեմ նրանց։_
(^7) _Եվ կլինեն Եփրեմի պատերազմողների պես,
եւ նրանց սիրտը կխնդա, ինչպես գինուց,
նրանց որդիները կտեսնեն եւ կուրախանան,
եւ նրանց սրտերը կցնծան Տիրոջով։_
(^8) _Կազդարարեմ նրանց
եւ կընդունեմ նրանց,
քանի որ կփրկեմ նրանց,
եւ կբազմանան, ինչպես որ բազմաթիվ էին։_
(^9) _Կսերմանեմ նրանց ազգերի մեջ,
եւ նրանք, որ հեռու լինեն, կհիշեն ինձ։
Կմեծացնեն իրենց որդիներին ու կվերադառնան։_
(^10) _Եվ կդարձնեմ նրանց եգիպտացիների երկրից,
ասորեստանցիներից կընդունեմ նրանց
եւ Գաղաադ ու Լիբանան կմտցնեմ նրանց,
եւ նրանցից եւ ոչ մեկը չի պակասի։_
(^11) _Կանցնեն նեղ ծովով
եւ կխփեն ծովի ալիքներին.
կցամաքեն գետերի բոլոր խորությունները,
կկործանվի ասորեստանցիների ողջ հպարտությունը,
եւ կվերանա եգիպտացիների իշխանությունը։_


(^12) _Եվ նրանց կզորացնեմ Տիրոջով՝ նրանց Աստծով,
եւ նրա անունով կպարծենան»,- ասում է Տերը։_
