
Աստված կանչում է Մովսեսին
(^1) Մովսեսն արածեցնում էր իր աներոջ՝ Հոթորի՝ մադիանացիների քրմի հոտերը։ Մի օր նա հոտերը տարավ
անապատի միջով ու եկավ Աստծու լեռը՝ Քորեբ։ 2 Տիրոջ հրեշտակը կրակի բոցով մորենու միջից երեւաց նրան։ Եվ
Մովսեսը տեսավ, որ մորենին կրակով վառվում էր, բայց չէր կիզվում։ 3 Մովսեսն ասաց. «Առաջ անցնեմ եւ տեսնեմ այս
զարմանալի տեսարանը. ինչպե՞ս է, որ մորենին չի կիզվում»։ 4 Երբ Տերը տեսավ, որ մոտենում է տեսնելու, մորենու միջից
ձայն տվեց նրան ու ասաց. «Մովսե՛ս, Մովսե՛ս»։ Նա ասաց. «Ի՞նչ է»։ 5 Եվ ասաց. «Մի՛ մոտեցիր այս տեղին։ Կոշիկներդ
հանի՛ր ոտքերիցդ, որովհետեւ կանգնածդ վայրը սուրբ տեղ է»։ 6 Եվ ասաց նրան. «Ես եմ քո հոր Աստվածը, Աբրահամի
Աստվածը, Իսահակի Աստվածն ու Հակոբի Աստվածը»։ Մովսեսը շրջեց իր դեմքը, քանի որ երկնչում էր ուղիղ նայել
Աստծուն։
(^7) Տերն ասաց Մովսեսին. «Ես իսկապես տեսա իմ ժողովրդի չարչարանքը Եգիպտոսում եւ լսեցի նրանց աղաղակը
իրենց գործավարների պատճառով, գիտեմ նրանց վշտերը 8 եւ իջա փրկելու նրանց եգիպտացիների ձեռքից, հանելու
նրանց այն երկրից ու տանելու բարի ու ընդարձակ մի երկիր, որ կաթ ու մեղր է բխեցնում՝ քանանացիների,
քետացիների, ամորհացիների, փերեզացիների, խեւացիների, գերգեսացիների եւ հեբուսացիների երկիրը։ 9 Եվ արդ, ահա
Իսրայելի որդիների աղաղակը հասել է ինձ, եւ տեսա այն նեղությունը, որով եգիպտացիները նեղեցին նրանց։ 10 Արդ,
արի՛ առաքեմ քեզ եգիպտացիների արքայի՝ փարավոնի մոտ, որ հանես իմ ժողովրդին՝ Իսրայելի որդիներին,
եգիպտացիների երկրից»։
(^11) Եվ Մովսեսն ասաց Աստծուն. «Ո՞վ եմ ես, որ գնամ եգիպտացիների արքայի՝ փարավոնի մոտ եւ Իսրայելի
որդիներին հանեմ եգիպտացիների երկրից»։ 12 Բայց Աստված ասաց. «Ես քեզ հետ կլինեմ։ Եվ պատրվակն այն պիտի
լինի, որ ես ուղարկել եմ քեզ՝ հանելու իմ ժողովրդին Եգիպտոսից, որպեսզի պաշտեք Աստծուն այս լեռան վրա»։
(^13) Եվ Մովսեսն ասաց Աստծուն. «Ահա ես գնում եմ Իսրայելի որդիների մոտ ու ասում եմ նրանց. “Ձեր հայրերի
Աստվածն ուղարկեց ինձ ձեզ մոտ”։ Եվ երբ ինձ հարցնեն, թե ի՛նչ է նրա անունը, ի՞նչ ասեմ նրանց»։ 14 Եվ Աստված ասաց
Մովսեսին. «Ես եմ Աստված, որ Է»։ Եվ ավելացրեց. «Այսպե՛ս ասա Իսրայելի որդիներին. “Է-ն առաքեց ինձ ձեզ մոտ”»։
(^15) Եվ Աստված նորից ասաց Մովսեսին. «Այսպե՛ս ասա Իսրայելի որդիներին. “Տերը՝ ձեր հայրերի Աստվածը, Աբրահամի
Աստվածը, Իսահակի Աստվածը եւ Հակոբի Աստվածը, առաքեց ինձ ձեզ մոտ”։ Այս է իմ հավիտենական անունը, որով
կհիշեք ինձ սերնդեսերունդ։ 16 Արդ, կգնաս եւ կհավաքես Իսրայելի որդիների ավագանուն ու կասես նրանց. “Տերը՝ ձեր
հայրերի Աստվածը՝ Աբրահամի Աստվածը, Իսահակի Աստվածը եւ Հակոբի Աստվածը, երեւաց ինձ ու ասաց. “Այցելեցի
ձեզ եւ տեսա այն ամենը, ինչ որ պատահում է ձեզ հետ Եգիպտոսում։ 17 Ասում եմ, հանելու եմ ձեզ եգիպտացիների՝
չարչարանքի երկրից դեպի քանանացիների, քետացիների, ամորհացիների, փերեզացիների, գերգեսացիների,
խեւացիների ու հեբուսացիների երկիրը, որ կաթ ու մեղր է բխեցնում”,^18 եւ նրանք կանսան քո ձայնին։ Դու եւ Իսրայելի
որդիների ավագանին կմտնեք եգիպտացիների արքայի՝ փարավոնի մոտ, եւ նրան կասես. “Տերը՝ եբրայեցիների
Աստվածը, մեզ կանչում է իր մոտ։ Արդ, մենք երեք օրվա ճանապարհ պիտի գնանք դեպի անապատ, որպեսզի Տիրոջը՝
մեր Աստծուն, զոհ մատուցենք”։ 19 Եվ ես գիտեմ, որ եգիպտացիների արքան չի թողնելու ձեզ մեկնելու, եթե մի հզոր ձեռք
իրեն չստիպի։ 20 Եվ երկարելով իմ ձեռքը՝ հարվածելու եմ Եգիպտոսին իմ բոլոր հրաշքներով, որ անելու եմ նրանց մեջ, եւ
ապա կարձակի ձեզ։ 21 Ես եգիպտացիների առաջ շնորհ եմ անելու իմ ժողովրդին, եւ երբ ելնեք, դատարկ ձեռքով չեք ելնի։
(^22) Այլ ամեն մի կին իր դրացուց եւ երդկակցից կխնդրի ոսկե ու արծաթե զարդեր, նաեւ զգեստներ։ Եվ կզարդարեք ձեր
որդիներին ու ձեր դուստրերին եւ այդպիսով մերկացրած կլինեք եգիպտացիներին»։
