
Աղոթքի տուն բոլոր ժողովուրդների համար
(^1) Այսպես է ասում Տերը.
_«Պահպանե՛ք իրավունքը եւ կատարե՛ք արդարությունը,
քանզի եկել հասել է իմ փրկությունը,
եւ հայտնվելու է իմ ողորմությունը։_
(^2) _Երանի՜ այն մարդուն, որ կանի այդ,
եւ նրան, որ հավատարիմ կմնա դրան,
կպահի իմ շաբաթներն ու չի պղծի
եւ իր ձեռքը հետ կքաշի անիրավություն անելուց»։_
(^3) _Օտարազգին, որ եկել հարել է Տիրոջը, թող չասի.
«Տերը մերժեց ու վանեց ինձ իր ժողովրդից»,
եւ ներքինին էլ թող չասի.
«Ես չոր փայտ եմ»։_
(^4) _Այսպես է ասում Տերը ներքինիներին.
«Ովքեր կպահեն իմ պատվիրանները,
կնախընտրեն այն, ինչ ես եմ կամենում,
եւ իմ ուխտի մեջ կմնան,_
(^5) _նրանց իմ Տան մեջ եւ իմ պարսպի ներսում ավելի պատվավոր տեղ կտամ,
քան որդիներին ու դուստրերին,
նրանց հավիտենական մի անուն կտամ, որ չի կորչելու։_
(^6) _Իսկ այն օտարազգիներին, որոնք եկել հարել են Տիրոջը,
որպեսզի ծառայեն նրան եւ սիրեն նրա անունը,
նրա համար ծառաներ եւ աղախիններ լինեն,
ու բոլոր նրանց, որոնք կպահեն իմ շաբաթները եւ չեն պղծի,
ու կմնան իմ ուխտի մեջ,_
(^7) _նրանց կտանեմ իմ սուրբ լեռը,
կուրախացնեմ նրանց իմ աղոթքի տան մեջ,
նրանց ողջակեզներն ու ընծաներն ընդունելի կլինեն իմ սեղանի վրա,
քանզի իմ տունը բոլոր ազգերի համար աղոթքի տուն պիտի կոչվի»։_
(^8) _Այսպես ասաց Տերը,
որ հավաքում է Իսրայելի բոլոր ցրվածներին.
«Նրանց վրա ես պիտի հավաքեմ վայրի բոլոր գազաններին»։_
(^9) _Եկեք կերե՛ք, վայրի բոլո՛ր գազաններ։_
(^10) _Տեսե՛ք, ամենքն էլ կուրացել են_


_եւ չգիտեն, թե ի՛նչ է իմաստությունը.
ամենքն էլ կարծես համրացած շներ են, որ չեն կարողանում հաչել,
իրենց անկողիններում երազներով են տարված,
սիրում են նիրհել։_

(^11) _Իրենց հոգով լիրբ եղան շների նման,
որ անկուշտ են, չար են եւ չգիտեն, թե ի՛նչ է իմաստությունը.
ամենքն իրենց ճանապարհներով գնացին։_
(^12) _«Եկե՛ք,- ասում են,-
գինի առնենք եւ հարբենք գինով.
այդպիսի օրը մեզ համար ամենամեծ զոհաբերությունը կլինի»։_
