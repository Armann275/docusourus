
Եթէ մի բռունցք բարձրանայ հանկարծ, կարծում
է` իրեն է հարուածելու.
Իսկ եթէ երկարի ձեռք պարգեւաձիր` նա ինքը
իրեն համար յոյս չունի:
Երբ մէկը պարծենում է, կորանում է նա,
Եւ երբ գլուխը բարձր են պահում` ընկճւում է.
Երբ չար արարքներ են յիշւում` հեծում է.
Երբ սրբերի մասին է խօսւում` ամաչում է.
Հանդերձեալի մասին պատմուելիս` երերում է.
Երբ մէկից օրհնուի յայտնապէս` ծածուկ անիծում
է իրեն.
Երբ գովեստ լսի մէկից` կշտամբում է իրեն
պարսաւանքով.
Երբ նախատուի սաստկապէս` գտնում է նա այդ
իրաւացի.
Եթէ ուժգին ծաղրուի` համարում է այդ սակաւ
հատուցում նա իր բազմաթիւ մեղքերի համար.
Եթէ լսի նա` իր մահն են ուզում` ասում է
"այո" եւ կրկնում դարձեալ.
Եթէ երկնքից մահ ու շանթ ճայթի` իր դէմքն հազիւ
է բարձրացնում վերեւ:
Իր իրաւունքների մատեանն է գոցուած,
Պատասխան տալու յոյսն է կտրուած,


Համարձակութեան ճամփան է փակուած:
Չէր դանդաղի նա լինել անձնասպան,
Եթէ չլիներ այդպիսի կորուստն անփրկելի քայլ:
Արդարեւ վա՜յ այն մեղաւորին,
Որ տարակուսեալ կկանգնի երկու ճամփաների
վրայ, ըստ իմաստունի հոգելից խօսքի:
