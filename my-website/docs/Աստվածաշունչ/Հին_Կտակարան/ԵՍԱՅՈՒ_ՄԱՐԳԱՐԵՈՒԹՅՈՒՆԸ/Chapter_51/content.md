
Խրախույս Տիրոջը փնտրողների համար
(^1) _«Լսե՛ք ինձ դուք, որ արդարության եք հետամուտ
եւ փնտրում եք Տիրոջը,
նայե՛ք այն հաստատուն վեմին, որից կերտվել եք,
եւ այն հորի փոսին, որից հանվել եք։_
(^2) _Ձեր հայր Աբրահամի՛ն նայեք եւ Սառայի՛ն, որ ծնեց ձեզ.
քանի որ մենակ էր եւ կանչեցի նրան,
օրհնեցի նրան, սիրեցի նրան եւ բազմացրի նրան։_
(^3) _Արդ, ես մխիթարելու եմ քեզ, Սիո՛ն,
մխիթարելու եմ քո բոլոր ավերակները.
նրա բոլոր ավերակները դրախտի եմ վերածելու,
արեւմտյան կողմն էլ՝ Տիրոջ դրախտի.
ուրախություն ու ցնծություն են նրա մեջ տեղ գտնելու,
փառաբանություն ու օրհնության ձայն։_
(^4) _Լսի՛ր ինձ, լսի՛ր ինձ, ո՛վ ժողովուրդ,
ակա՛նջ դրեք ինձ, ո՛վ թագավորներ,
քանզի ինձնից է դուրս գալիս օրենքը,
եւ իմ դատաստանը լույս է հեթանոսների համար։_
(^5) _Արագ, արա՛գ պիտի մոտենա իմ արդարությունը,
եւ իմ փրկությունը պիտի ելնի լույսի պես.
հեթանոսներն իմ բազկին պիտի ապավինեն,
կղզիները պիտի սպասեն ինձ եւ հույս դնեն իմ բազկի վրա։_
(^6) _Դեպի երկի՛նք բարձրացրեք ձեր աչքերը
եւ նայե՛ք դեպի ցած՝ երկրին.
երկինքը հաստատված է ծխի պես,
եւ երկիրը պիտի մաշվի ձորձի պես,
նրա բնակիչները եւս նույն կերպ պիտի կորչեն,
բայց իմ փրկությունը հավիտենապես պիտի մնա,
եւ իմ արդարությունը չի պակասելու։_
(^7) _Դուք, որ ճանաչում եք իրավունքը,
եւ դու, իմ ժողովո՛ւրդ, որ սրտիդ մեջ իմ օրենքն ես կրում,
լսե՛ք ինձ.
մի՛ վախեցեք մարդկանց նախատինքից,
եւ նրանց բամբասանքը թող ձեզ ամոթանք չպատճառի,_
(^8) _քանզի ժամանակի ընթացքում դրանք պիտի մաշվեն ձորձերի պես
եւ ինչպես բուրդ, որին ուտում է ցեցը,
բայց իմ արդարությունը պիտի մնա հավիտյան,_


_եւ իմ փրկությունը՝ սերնդից սերունդ»։_

Զարթնի՛ր, Երուսաղե՛մ
(^9) _Զարթնի՛ր, զարթնի՛ր, Երուսաղե՛մ,
եւ հագի՛ր քո բազկի զորությունը,
զարթնի՛ր, ինչպես հին օրերում,
ինչպես վաղեմի ժամանակներում։
Մի՞թե դու նա չես, որ հատեցիր լայնությունը,
վանեցիր վիշապին.
Դու այն չե՞ս,_^10 _որ ցամաքեցրեց ծովը,
անդունդների ջրերի հորդությունը
եւ ծովերի խորությունները ճանապարհ դարձրեց,
որպեսզի այնտեղով անցնեն փրկվողներն_^11 _ու ազատվողները։
Տիրոջ շնորհիվ պիտի լինի վերադարձը,
եւ նրանք Սիոն են գալու ցնծությամբ ու հավիտենական ուրախությամբ.
նրանց գլխի վրա օրհնություն պիտի լինի,
եւ ուրախությունը պիտի հասնի նրանց.
ցավը, տրտմությունն ու հեծությունը հեռացան։_
(^12) _«Ես եմ, ես այն նույնն եմ, որ մխիթարեցի քեզ։
Իմացի՛ր, թե դու ո՛վ էիր,
որ վախեցար մահկանացու մարդուց եւ ադամորդուց,
որոնք չորացան խոտի պես։_
(^13) _Դու մոռացար Աստծուն՝ քո Արարչին,
որ ստեղծեց երկինքը եւ հաստատեց երկիրը,
դու միշտ՝ ամեն օր, վախենում էիր քեզ նեղողի բարկությունից՝
մտածելով, թե նա կբնաջնջի քեզ։
Բայց ո՞ւր է քեզ նեղողի բարկությունը։_
(^14) _Քո փրկությունը նա չի կարող կասեցնել,
չի կարող ուշացնել,
ոչ էլ կարող է քեզ ոչնչացնելով սպանել.
եւ քո հացը չի պակասելու։_
(^15) _Ես եմ Տերը՝ քո Աստվածը,
որ ալեկոծում եմ ծովը
եւ նրա ալիքներին ստիպում գոչել.
Զորությունների Տեր է իմ անունը։_
(^16) _Իմ խոսքերը քո բերանը պիտի դնեմ
եւ իմ ձեռքի հովանու տակ պիտի առնեմ,
որովհետեւ երկինքը կանգնեցրեցի,
երկրի հիմքերը հաստատեցի եւ ասացի Սիոնին.
“Դու իմ ժողովուրդն ես”»։_
(^17) _Զարթնի՛ր, զարթնի՛ր, վե՛ր կաց, Երուսաղե՛մ,
դու, որ Տիրոջ ձեռքից խմեցիր նրա բարկության բաժակը,
կործանման բաժակը,
ցասման բաժակը,
որ խմեցիր ու դատարկեցիր։_
(^18) _Եվ քո բոլոր որդիների մեջ, որոնց դու ծնեցիր,
մեկը չեղավ, որ մխիթարեր քեզ.
քո բոլոր որդիների մեջ, որոնց դու մեծացրիր,
մեկը չեղավ, որ զորավիգ դառնար քեզ։_
(^19) _Երկու բան կա քեզ հակառակ.
եւ ո՞վ է, որ ցավակից է լինելու քեզ.
կործանում եւ կոտորած, սով եւ սուր է լինելու,
եւ ո՞վ է ցավակցելու քեզ։_
(^20) _Քո որդիները տարակուսած քուն են մտել բոլոր ճանապարհների խաչմերուկներում։
Նրանք կարծես կիսեփ ճակնդեղ լինեն։
Նրանց մեջ Տիրոջ բարկությունն է լցված,
նրանք խզված են Տիրոջից՝ Աստծուց։_
(^21) _Դրա համար էլ լսի՛ր, ո՛վ տառապյալդ,
որ հարբած ես, բայց ոչ գինուց։_
(^22) _Այսպես է ասում Տերը՝ Աստված,
որ դատում է իր ժողովրդին.
«Ահա քո ձեռքից հեռացրի կործանման բաժակը,
իմ բարկության բաժակը,
եւ դու այլեւս չես խմելու այն։_
(^23) _Այն տալու եմ քեզ անիրավողների ձեռքը,
նրանց ձեռքը, ովքեր տառապեցրին քեզ,
ովքեր քեզ ասում էին.
“Խոնարհվի՛ր, որ անցնենք”։
Եվ քո մեջքը գետնին հավասար դարձրին քո վրայով անցնողների համար»։_

