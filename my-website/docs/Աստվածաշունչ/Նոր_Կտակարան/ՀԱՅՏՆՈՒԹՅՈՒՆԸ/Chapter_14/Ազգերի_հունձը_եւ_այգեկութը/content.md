
Գառը եւ իր ժողովուրդը
(^1) Եվ տեսա, որ ահա Գառը կանգնած էր Սիոն լեռան վրա, իսկ նրա հետ՝ հարյուր քառասունչորս հազար հոգի, որոնք
նրա եւ նրա Հոր անունն ունեին գրված իրենց ճակատների վրա։ 2 Երկնքից մի ձայն լսեցի, որ նման էր առատահոս ջրերի
եւ ուժեղ որոտի ձայնի, եւ լսեցի ինչպես քնարահարների ձայնը, երբ նվագում են իրենց քնարները։ 3 Նրանք նոր երգեր
էին երգում գահի առաջ, չորս կենդանիների առաջ եւ երեցների առաջ, եւ ոչ ոք չի կարող սովորել նրանց երգերը, այլ միայն
այն հարյուր քառասունչորս հազարը, որոնք փրկված են երկրից։ 4 Սրանք են, որ չխառնակվեցին կանանց հետ եւ կույսեր
են. սրանք գնում են Գառան հետեւից, ուր էլ նա գնա։ Սրանք ընտրվեցին մարդկանց միջից Աստծու եւ Գառան առաջ։
(^5) Եվ նրանց բերանում սուտ խոսք չգտնվեց, որովհետեւ անբիծ են։
(^6) Եվ տեսա երկնքի մեջ թռչող մի ուրիշ հրեշտակ, որ հավիտենական ավետիս ուներ քարոզելու երկրի բնակիչներին,
բոլոր ազգերին, ժողովուրդներին, ցեղերին եւ լեզուներին։ 7 Եվ ասում էր բարձր ձայնով. «Վախեցե՛ք Աստծուց եւ փա՛ռք


տվեք նրան, որովհետեւ եկել է նրա դատաստանի ժամը. եւ երկրպագե՛ք երկնքի եւ երկրի եւ ծովի ու ջրերի աղբյուրների
Արարչին»։

(^8) Մի երկրորդ հրեշտակ եկավ նրա հետեւից ու ասաց. «Ընկա՜վ, ընկա՜վ մեծն Բաբելոնը, որն իր ցասումի ու
պոռնկության գինով արբեցրեց բոլոր ազգերին»։ 9 Եվ մի երրորդ հրեշտակ գալիս էր նրանց հետեւից եւ բարձր ձայնով
ասում էր. «Ով երկրպագեց գազանին ու նրա արձանին եւ կամ նրա նշանի դրոշմն առավ իր ճակատին կամ ձեռքի վրա,
(^10) այդպիսին պիտի խմի Աստծու ցասման գինուց, որ անխառն լցված է նրա բարկության բաժակի մեջ։ Նա պիտի
տանջվի, հրով եւ ծծմբով, Աստծու եւ Գառան առաջ։ 11 Եվ նրանց տանջանքների ծուխը պիտի բարձրանա հավիտյանս
հավիտենից. գիշեր-ցերեկ հանգիստ չպիտի ունենան նրանք, ովքեր երկրպագեցին գազանին ու արձանին եւ առան նրա
դրոշմն ու անունը։ 12 Եվ այստեղ է սրբերի համբերությունը, որոնք պահում են Աստծու պատվիրանները եւ Հիսուսի
հանդեպ հավատը»։ 13 Եվ երկնքից լսեցի մի ձայն, որ ասում էր. «Գրի՛ր. երանի՜ այն մեռելներին, որոնք այժմվանից ի Տեր
ննջեցին։ Հոգին այս է ասում, որպեսզի հանգստանան իրենց տքնությունից, եւ միայն իրենց գործերի արդյունքը հետեւի
իրենց»։
(^14) Եվ ահա տեսա մի սպիտակ ամպ, որի վրա նստել էր Մարդու Որդու նման մեկը. նա իր գլխին ուներ ոսկե պսակ,
իսկ ձեռքին՝ սրած գերանդի։
(^15) Եվ մի ուրիշ հրեշտակ ելավ երկնքից, աղաղակեց բարձր ձայնով ու ասաց ամպի վրա նստածին. «Շարժի՛ր քո այդ
գերանդին եւ հնձի՛ր, որովհետեւ եկավ հնձի ժամանակը. եւ երկրի հունձն էլ հասած է»։ 16 Եվ ամպի վրա նստածը շարժեց
իր գերանդին երկրի վրա ու հնձեց երկրի բոլոր բնակիչներին։
(^17) Եվ մի ուրիշ հրեշտակ դուրս ելավ երկնքում գտնվող տաճարից. եւ սա էլ սրած գերանդի ուներ։ 18 Զոհասեղանից
ուրիշ հրեշտակ դուրս ելավ, որ կրակի վրա իշխանություն ուներ. նա բարձր ձայնով աղաղակեց հրեշտակին, որ սրած
գերանդի ուներ, եւ ասաց. «Քաղի՛ր ողկույզները երկրի այգուց, քանի որ խաղողն արդեն հասել է»։ 19 Եվ հրեշտակը նետեց
իր գերանդին երկրի վրա, քաղեց նրա խաղողը եւ գցեց Աստծու բարկության մեծ հնձանի մեջ։ 20 Եվ հնձանը կոխոտվեց
քաղաքից դուրս, եւ հնձանից արյունը հոսում ու բարձրանում էր մինչեւ ձիու սանձերը. նրա երկարությունը մոտ հազար
վեց հարյուր ասպարեզ էր։
