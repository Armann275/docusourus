
(^1) _Ասափի՝ իմաստության երգ
Ժողովուրդնե՛ր, ո՛ւշ դրեք իմ օրենքներին,
Ակա՛նջ արեք իմ բերանի խոսքերին։_
(^2) _Բերանս պիտի առակներով բացեմ,
Ի սկզբանե առակներ պիտի խոսեմ այնպես,_
(^3) _Ինչպես լսեցինք ու ճանաչեցինք դրանք,
Եվ ինչպես մեր հայրերը պատմեցին մեզ։_
(^4) _Ոչինչ չթաքցվեց նրանց որդիներից՝
Մյուս սերնդին պատմելով Տիրոջ օրհնությունները,
Իր զորությունն ու սքանչելիքները, որ գործեց։_
(^5) _Հակոբի վրա հաստատեց իր վկայությունը
Եվ օրենքներ դրեց Իսրայելի վրա։
Մեկընդմիշտ պատվիրեց մեր հայրերին
Դրանք ցույց տալ իրենց որդիներին,_
(^6) _Որ հաջորդ սերունդն էլ ճանաչի։
Որդիները, որ ծնվելու են, պիտի ելնեն
Եվ պատմեն այդ իրենց զավակներին,_
(^7) _Որ իրենց հույսն Աստծու վրա դնեն_


_Եվ չմոռանան գործերն Աստծու։
Հետեւելով պիտի հետեւեն նրա պատվիրաններին_

(^8) _Եվ չպիտի լինեն իրենց հայրերի նման՝
Չար եւ դառնացող ազգ, մի ազգ, որ չուղղեց սիրտն իր
Եվ իր հոգին չհիմնեց Աստծու վրա։_
(^9) _Եփրեմի որդիները զինված եւ քաջ նետաձիգներ են,
Բայց պատերազմի ժամանակ հետ դարձրին կապարճները։_
(^10) _Նրանք Տիրոջ ուխտի մեջ չմնացին
Եվ չուզեցին գնալ նրա օրենքների համաձայն։_
(^11) _Մոռացան նրա երախտիքները եւ սքանչելիքները,
Որ ցույց տվեց նրանց._
(^12) _Սքանչելիքները, որ գործեց նրանց հայրերի առջեւ՝
Եգիպտացիների երկրում եւ Տայանի դաշտի վրա։_
(^13) _Ճեղքեց ծովը եւ անցկացրեց նրանց՝
Ջրերն ամբարտակների պես կանգնեցնելով։_
(^14) _Ցերեկն ամպով առաջնորդեց նրանց
Եվ գիշերն ամբողջ՝ հրեղեն լույսով։_
(^15) _Ճեղքեց վեմը անապատում
Եվ նրանց ջուր տվեց ըմպելու խորախոր անդունդից։_
(^16) _Ժայռից ջրեր բխեցրեց եւ գետերի պես հոսեցրեց ջրերը։_
(^17) _Սակայն նրանք շարունակեցին մեղանչել
Եվ է՛լ ավելի բարկացրին Բարձրյալին անջրդի վայրում։_
(^18) _Իրենց սրտերում փորձեցին Աստծուն՝
Կերակուր խնդրելով իրենց անձերի համար։_
(^19) _Տրտնջացին Աստծուց եւ ասացին. «Մի՞թե կարող է
Աստված սեղան պատրաստել անապատի մեջ։_
(^20) _Որովհետեւ հարվածեց ժայռին, եւ հոսեցին ջրեր,
Ու վտակներ հորդեցին նրանից։
Բայց կարո՞ղ է նաեւ հաց տալ մեզ
Կամ սեղան պատրաստել իր ժողովրդի համար»։_
(^21) _Դրա համար Տերը լսեց այս եւ անպատվված զգաց։
Հուր բորբոքվեց Հակոբի դեմ,
Եվ բարկությունը սաստկացավ Իսրայելի վրա,_
(^22) _Քանզի չհավատացին Աստծուն եւ չհուսացին նրա փրկությանը։_
(^23) _Հրամայեց ամպերին վերին եւ երկնքի դռները բացեց,_
(^24) _Եվ որպես կերակուր՝ մանանա տեղաց նրանց վրա։
Երկնային հացը տվեց նրանց,_
(^25) _Հրեշտակների հացը մարդիկ կերան,
Եվ նա լիուլի կերակուր իջեցրեց նրանց համար։_
(^26) _Հանեց հարավային հողմը
Եվ իր զորությամբ բերեց հյուսիսայինը։_
(^27) _Նրանց վրա միս տեղաց հողմափոշու պես.
Ծովի ավազի պես՝ թեւավոր թռչուններ_
(^28) _Լցրեց նրանց բանակի մեջ եւ նրանց վրանների շուրջը։_
(^29) _Կերան եւ լավ հագեցան. նրանց ցանկությունն իրենց տվեց,_
(^30) _Եվ իրենց ցանկությունից ոչնչով կարոտ չմնացին։
Մինչ ուտելիքը նրանց բերանում էր,_
(^31) _Աստծու բարկությունն
Իջավ նրանց վրա.
Նրանցից շատերին սպանեց
Եվ կործանեց Իսրայելի ընտրագույններին։_
(^32) _Այս ամենից հետո նորից մեղանչեցին
Եվ չհավատացին նրա սքանչելիքներին։_
(^33) _Նրանց օրերն սպառվեցին ունայնությամբ,
Եվ նրանց տարիներն անցան շատ արագ։_
(^34) _Երբ սպանում էր նրանց, փնտրում էին նրան,
Դառնում էին եւ խմբվում Աստծու շուրջը։_
(^35) _Եվ հանկարծ հիշեցին, որ Աստված իրենց օգնականն է.
Բարձրյալ Աստված իրենց փրկիչն է։_
(^36) _Իրենց բերաններով սիրեցին նրան, բայց իրենց լեզուներով ստեցին,_
(^37) _Նրանց սրտերն ուղիղ չէին նրա հանդեպ, եւ չհավատացին նրա ուխտին։_
(^38) _Բայց նա գթած էր, քավում էր նրանց մեղքերը
Եվ չէր ապականում։
Հաճախ զսպում էր իր բարկությունը
Եվ չէր բորբոքում իր ողջ սրտմտությունը։_
(^39) _Հիշում էր, որ նրանք մարմին են, հոգի,
Որ դուրս է ելնում եւ այլեւս չի վերադառնում։_
(^40) _Քանի՜ անգամներ դառնացրին նրան անապատում,
Բարկացրին Բարձրյալին անջրդի վայրում։_
(^41) _Դարձան եւ փորձեցին Աստծուն եւ Իսրայելի Սրբին զայրացրին._


(^42) _Չհիշեցին նրա ձեռքն այն օրը, երբ փրկեց նրանց իրենց նեղիչների ձեռքերից,_
(^43) _Երբ նշաններ եւ հրաշքներ գործեց եգիպտացիների երկրում ու Տայանի դաշտում։_
(^44) _Եգիպտացիների գետերն ու անձրեւները արյան փոխեց,
Որ չկարողանան ըմպել։_
(^45) _Նրանց վրա շնաճանճեր ուղարկեց, եւ նրանց կերան,
Եվ նրանց գորտերով ապականեց։_
(^46) _Նրանց պտուղը նեխացրեց եւ նրանց վաստակը մարախին մատնեց։_
(^47) _Նրանց այգիները կարկտահարեց
Եվ թզենիները եղյամով պատեց։_
(^48) _Նրանց անասունները կարկտի մատնեց
Եվ նրանց ունեցվածքը հրո ճարակ դարձրեց։_
(^49) _Նրանց վրա ուղարկեց իր բարկությունն ու զայրույթը,
Զայրույթը, բարկությունը եւ նեղությունը։
Չար հրեշտակի ձեռքով նրանց վրա տանջանքներ ուղարկեց,_
(^50) _Իր բարկությունն ու զայրույթը նրանց ուղղեց։
Նրանց հոգիները չպաշտպանեց մահվանից
Եվ նրանց անասունները մահվան մատնեց։_
(^51) _Հարվածեց Եգիպտոսի բոլոր առաջնեկներին՝
Նրանց ողջ վաստակի երախայրիքը՝
Քամի վրանների տակ։ Հանգիստ_
(^52) _Հոտի պես հովվեց իր ժողովրդին
Եվ հոտի պես նրանց անապատ հանեց։_
(^53) _Նրանց հույսով առաջնորդեց, եւ չվախեցան,
Եվ ծովը ծածկեց նրանց թշնամիներին։_
(^54) _Նրանց իր սուրբ լեռը հանեց, լեռն այն,
Որ իր աջով էր կերտել։_
(^55) _Նրանց առջեւից մաքրեց հեթանոսներին,
Երկիրն իբրեւ ժառանգություն բաժանեց նրանց
Եվ Իսրայելի ազգը բնակեցրեց նրանց վրանների մեջ։_
(^56) _Փորձեցին, դառնացրին Բարձրյալ Աստծուն
Եվ չպահեցին նրա վկայությունը։_
(^57) _Վերստին խոտորվեցին, ինչպես իրենց հայրերը.
Դարձյալ եղան թյուր աղեղի նման։_
(^58) _Նրան դարձյալ բարկացրին իրենց բագիններով
Եվ շարժեցին նրա նախանձն իրենց կռածո կուռքերով։_
(^59) _Աստված լսեց եւ արհամարհեց նրանց
Եվ խիստ անարգեց Իսրայելին։_
(^60) _Մերժեց խորանը Սելովի. խորանը,
Որ հաստատել էր մարդկանց մեջ։_
(^61) _Նրանց զորությունը մատնեց գերության
Եվ նրանց գեղեցկությունը՝ իրենց թշնամիների ձեռքը։_
(^62) _Սրի անցկացրեց իր ժողովրդին
Եվ անտեսեց իր ժառանգությունը։_
(^63) _Նրանց երիտասարդներին հուրը ճարակեց,
Եվ նրանց կույսերի համար ոչ ոք չսգաց,_
(^64) _Նրանց քահանաները սրահար եղան,
Եվ նրանց այրիներին ոչ ոք չողբաց։_
(^65) _Կարծես թե Տերը քնից արթնացավ,
Ինչպես հսկան է սթափվում գինուց։_
(^66) _Իր թշնամիներին հետ շպրտեց՝
Հավիտենական նախատինք տալով նրանց։_
(^67) _Նա մերժեց Հովսեփի խորանը եւ չընտրեց ազգը Եփրեմի,_
(^68) _Այլ ընտրեց Հուդայի ազգը, Սիոն լեռը, որ եւ սիրեց։_
(^69) _Նրա սրբարանը ռնգեղջուրի պես շինեց.
Երկրում հաստատեց նրան հավիտյան։_
(^70) _Ընտրեց Դավթին՝ իր ծառային,
Եվ նրան զատեց ոչխարների հոտից._
(^71) _Կրտսերների միջից ընդունեց նրան,
Որ հովվի իր ծառա Հակոբին
Եվ իր ժառանգությունը՝ Իսրայելը._
(^72) _Հովվում էր նրանց իր սրտի իմաստությամբ
Եվ առաջնորդում էր նրանց
Իր ձեռքերի անմեղությամբ։_

