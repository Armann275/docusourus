
Եղիուսը մեղադրում է Հոբին
(^1) Եղիուսը նորից խոսեց ու ասաց.
(^2) _«Ո՛վ իմաստուններ, լսե՛ք ինձ,
եւ դուք՝ հանճարեղնե՛ր, ակա՛նջ դրեք._
(^3) _քանզի ականջն է քննում խոսքերը,
իսկ կոկորդը կերակուրներն է ճաշակում։_
(^4) _Արդ, մենք մեզ համար ատյան ընտրենք
ու մեր մեջ իմանանք, թե ի՛նչն է բարի։_
(^5) _Քանի որ Հոբն ասաց. «Արդար եմ ես,
բայց Տերը մի կողմ է նետել իմ իրավունքները,_
(^6) _արդար դատաստան չի արել իմ հանդեպ.
նրա նետը մահացու է, թեեւ անիրավություն չեմ գործել»։_
(^7) _Արդ, կա՞ մարդ, որ Հոբի պես արհամարհանքն իբրեւ ջուր խմի՝_
(^8) _չմեղանչելով, ամբարշտություն չանելով,
անօրենություն անող մարդկանց գործերին չմասնակցելով,
չընթանալով ամբարիշտների հետ։_
(^9) _Չասես. «Ոչ մեկին պատիժ վրա չի հասնի,
մինչդեռ այցը Տիրոջ կողմից է լինելու»։_
(^10) _Դրա համար էլ, սրտո՛վ հանճարեղներ, ի՛նձ լսեք։
Այնպես թող չլինի, որ ես ամբարշտություն անեմ Տիրոջ հանդեպ
ու Ամենակալի առաջ աղմկեմ, թե արդար եմ։_
(^11) _Յուրաքանչյուր մարդու, ըստ նրա արարքների, կհատուցի,
ըստ նրա վարքի կփոխադարձի նրան։_


(^12) _Գուցե Տիրոջ մասին մտածում ես, որ կարող է անկարգ բանե՞ր անել,
կամ կաղավաղի՞ իրավունքն Ամենակալը։_
(^13) _Ո՞վ է ստեղծել երկիրը։
Ո՞վ է, որ ստեղծել է երկնքի ներքո ու միջոցի մեջ եղած ամեն բան:_
(^14) _Եթե կամենար սահմանափակել եւ հոգին իր մեջ պահել,_
(^15) _առհասարակ ամեն մարմին վերջ կգտներ,
ամեն մարմին կդառնար հող, որից ստեղծվել էր:_
(^16) _Իսկ եթե չես խրատվել, սա՛ էլ լսիր, ակա՛նջ դիր խոսքիս ու բառերիս:_
(^17) _Չե՞ս մտածում, որ նա, ով ատել է անիրավությունը,
խորտակել է նաեւ չարերին՝ լինելով հավիտենապես արդար:_
(^18) _Ամբարիշտ է նա, ով թագավորին ասում է. «Անիրավ ես դու»,
իսկ իշխաններին՝ է՛լ ավելի ամբարիշտ:_
(^19) _Նա չի պատկառել մեծապատիվ մարդկանցից,
ոչ էլ պատիվ է ընծայել երեւելի մարդկանց կամ մեծարել։_
(^20) _Իզուր կլինի ուրիշներին ձայն տալն ու աղերսելը,
որովհետեւ անօրենությամբ են շարժվել, խեղճերին խոտորեցրել._
(^21) _քանզի նա տեսնում է մարդկանց գործերը,
որ սրանք են արել. նրանից ոչինչ ծածուկ չի մնում:_
(^22) _Եվ թաքնվելու տեղ չեն ունենա նրանք, ովքեր անօրենություն են գործում,_
(^23) _որովհետեւ մարդու վրա ոչինչ չի դնելու բացի իրավունքից,
որովհետեւ Տերը տեսնում է ամեն ինչ,_
(^24) _վերահասու է լինում անքննելի, փառավոր ու հրաշակերտ բաների,
որ թիվ ու հաշիվ չունեն:_
(^25) _Ինքն է, որ ճանաչում է նրանց գործերը եւ գիշերվա կվերածի նրանց, ու խորտակվելու են:_
(^26) _Խավարեցրել է ամբարիշտներին, եւ սրանք նշավակ եղան իրենց թշնամիների առաջ:_
(^27) _Արդարեւ, նրանք շեղվել են Աստծու օրենքից,
նրա կարգ ու կանոնը չեն ճանաչել։_
(^28) _Չեն հասցրել նրան աղաղակը տնանկի, բայց աղքատի բողոքը նա լսելու է:_
(^29) _Թե ինքը լռություն պահի, ո՞վ է դատապարտելու,
թե դեմքը ծածկի, ո՞վ է նրան տեսնելու:
ժողովրդի խստասրտության պատճառով ազգերի ու մարդկանց վրա_
(^30) _կեղծավորին է թագավոր կարգելու:_
(^31) _Եթե մեկն ասի Ամենազորին. «Պատժվել եմ, այլեւս մեղք չեմ գործի._
(^32) _Սխալներս, որ ես չեմ տեսնում, ցո՛ւյց տուր ինձ,
իսկ եթե անօրենություն եմ արել, այլեւս չեմ անի»:_
(^33) _Մի՞թե մեկը քեզնից դա պահանջելու է, որ մերժում ես:
Դու ես ընտրել, ոչ թե ես, իսկ եթե մի բան գիտես, ասա՛:_
(^34) _Սրտով իմաստունները լսեցին այս, խելացի մարդը լսեց այս._
(^35) _«Բայց Հոբն իմաստությամբ չխոսեց, եւ նրա խոսքերը խելացի չեն»:_
(^36) _Բայց հաշվի՛ առ, Հո՛բ,
եւ անզգամի պես մի՛ պատասխանիր դեռ,_
(^37) _որպեսզի ձեր մեղքերը չավելացնեք.
Տիրոջ առաջ շատ բան խոսելն անօրենություն է համարվելու ձեզ համար»_
