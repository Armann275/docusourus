
(^1) _Դպրապետին՝ Իդիթոմին։ Օրհներգ Դավթի_
(^2) _Ասացի, թե պիտի պահեմ իմ ճանապարհները,
Որպեսզի չմեղանչեմ լեզվով.
Բերանս զսպեցի,
Երբ մեղավորն ինձ հակառակվեց։_
(^3) _Խուլ եղա եւ խոնարհվեցի, հանուն բարության լռեցի,
Բայց ցավերս նորոգվեցին մեջս։_
(^4) _Սիրտս եռաց փորիս մեջ,
Եվ հուր վառվեց իմ մտածումների մեջ։_
(^5) _Խոսեցի իմ լեզվով եւ ասացի.
«Ցո՛ւյց տուր ինձ, Տե՜ր, վախճանս,
Եվ թե որքա՞ն է թիվն օրերիս, որպեսզի իմանամ,
Թե ինչքա՛ն է պակասել ինձանից։_
(^6) _Ահա սահման դրիր իմ օրերին,
Եվ կարողությանս ուժը ոչինչ է իմ առջեւ,
Որով բոլորովին ունայն է ամեն մսեղեն մարդ։_
(^7) _Իրապես, մարդ շրջում է ստվերի նման,
Սակայն իզո՜ւր է խռովվում.
Գանձ է դիզում՝ չիմանալով՝ ո՛ւմ համար։_
(^8) _Իսկ արդ ո՞վ է իմ համբերությունը, եթե ոչ դու, Տե՜ր,
Կամ ումի՞ց է իմ ուժն ու կարողությունը, եթե ոչ քեզանից։_
(^9) _Ինձ փրկեցիր իմ բոլոր անօրենություններից
Եվ անզգամներին նախատինք դարձրիր ինձ։_
(^10) _Խուլ եղա եւ չբացեցի բերանս, որովհետեւ դու արեցիր։_
(^11) _Ինձանից հեռացրո՛ւ իմ տանջանքները,
Որովհետեւ քո ձեռքի զորությունից ես նվաղեցի։_
(^12) _Կշտամբելով մեղքերի համար՝ խրատեցիր մարդուն,
Սարդոստայնի պես մաշեցիր նրա անձը,
Սակայն ունայն է ամեն մարդ։ Հանգիստ_
(^13) _Լսի՛ր, Տե՜ր, իմ աղոթքը, ակա՛նջ դիր խնդրանքներիս,
Գոնե արտասուքներս անպատասխան մի՛ թող։
Պանդուխտ եմ ես քո առաջ, օտարական ու անցավոր,
Ինչպես իմ բոլոր հայրերը։_
(^14) _Թո՛ւյլ տուր, որ հանգչեմ մինչեւ գնալս,
Քանի որ էլ չեմ լինի։_
