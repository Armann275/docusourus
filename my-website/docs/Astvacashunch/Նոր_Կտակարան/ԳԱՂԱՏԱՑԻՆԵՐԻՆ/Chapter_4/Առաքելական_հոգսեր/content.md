
(^1) Այս եմ ասում. այնքան ժամանակ որ ժառանգն անչափահաս է, ծառայից առավել չէ. չնայած որ ամբողջ
ժառանգության տերն է,^2 բայց խնամակալների ու հոգաբարձուների ձեռքի տակ է մինչեւ հոր սահմանած ժամանակը։
(^3) Մենք էլ նույնպես, մինչ հոգեւոր առումով անչափահաս էինք, բնության տարերային ուժերին էինք ենթարկվում ու
ծառայում։ 4 Իսկ երբ ժամանակն իր լրումին հասավ, Աստված ուղարկեց իր Որդուն, որ ծնվեց կնոջից եւ մտավ Օրենքի
տակ՝ 5 փրկագնելու նրանց, ովքեր Օրենքի տակ էին, որպեսզի մենք որդեգրություն ընդունենք։ 6 Քանի որ դուք որդիներ
եք, Աստված մեր սրտերի մեջ ուղարկեց իր Որդու Հոգին, որ աղաղակում է. «Աբբա՛, Հա՛յր»։ 7 Ուստի այլեւս ծառա չես,
այլ որդի, եւ եթե որդի ես, ապա նաեւ ժառանգ Աստծու միջոցով։
(^8) Բայց այն ժամանակ, երբ Աստծուն չէիք ճանաչում, ծառայում էիք նրանց, որոնք իրականում աստվածներ չէին։
(^9) Իսկ այժմ, երբ ճանաչեցիք Աստծուն, մանավանդ Աստծու կողմից էլ ճանաչվեցիք, ինչպե՞ս եք վերադառնում տկար ու
խեղճ տարերային ուժերին, որոնց ծառան եք ուզում նորից ձեզ դարձնել։ 10 Խստորեն պահում եք որոշ օրեր, ամիսներ,
եղանակներ ու տարիներ։ 11 Վախենում եմ ձեզ համար, որ գուցե ձեր մեջ իզուր եմ աշխատել։ 12 Եղբայրնե՛ր, աղաչում եմ
ձեզ, եղե՛ք ինձ նման, որովհետեւ ես էլ ձեզ նման եմ եղել։ Դուք իմ նկատմամբ անիրավ բան չեք արել։ 13 Գիտեք, որ
մարմնով տկար էի, երբ ձեզ սկզբում քարոզեցի Ավետարանը,^14 եւ չանարգեցիք ու չարհամարհեցիք այն նեղությունը, որ
կրում էի իմ մարմնի մեջ, ընդհակառակը, ինձ ընդունեցիք իբրեւ Աստծու հրեշտակի, իբրեւ Քրիստոս Հիսուսի։ 15 Իսկ արդ
որտե՞ղ է ձեր երանությունը։ Վկայում եմ ձեզ, եթե հնարավոր լիներ, ձեր աչքերը կհանեիք եւ կտայիք ինձ։ 16 Հիմա
թշնամի՞ դարձա ձեզ, որ ճշմարտությունն ասացի։ 17 Նրանք ձեր նախանձախնդրությունն են գրգռում ոչ բարի
նպատակով եւ ուզում են խոչընդոտ լինել ձեզ, որպեսզի նախանձախնդիր լինեք իրենց հանդեպ։ 18 Բայց լավ է միշտ
նախանձախնդիր լինել բարուն եւ ոչ թե միայն այն ժամանակ, երբ ձեր մեջ եմ։ 19 Իմ որդյակնե՛ր, որոնց համար վերստին
երկունքի ցավերի մեջ եմ, մինչեւ որ Քրիստոսը կերպավորվի ձեր մեջ։ 20 Կուզենայի այժմ ձեզ մոտ լինել եւ փոխել
խոսելաոճս, որովհետեւ տարակուսանքի մեջ եմ ձեզ համար։


(^21) Ասե՛ք ինձ, դուք, որ ուզում եք լինել Օրենքի տակ, Օրենքը չե՞ք ընթերցել։ 22 Արդարեւ գրված է, որ Աբրահամը երկու
որդի ուներ, մեկը՝ աղախնից, իսկ մյուսը՝ ազատ կնոջից։ 23 Բայց նա, որ աղախնից էր, ծնվել էր բնական եղանակով, մինչ
նա, որ ազատ կնոջից էր, ծնվել էր խոստման միջոցով։ 24 Սա այլաբանություն է, որովհետեւ այս կանայք երկու
Կտակարաններն են. մեկը՝ Սինա լեռից, զավակներ ծնեց ծառայության համար. դա Հագարն էր։ 25 Հագարը
խորհրդանշում է Սինա լեռն Արաբիայում եւ համապատասխանում է ներկայիս Երուսաղեմին, որ ծառա է իր որդիներով
հանդերձ։ 26 Իսկ վերին Երուսաղեմն ազատ է եւ մեր բոլորի մայրն է։ 27 Արդարեւ գրված է.
_«Ուրախացի՛ր, ամո՛ւլ, որ չէիր ծնում.
գոչի՛ր եւ աղաղակի՛ր, դու, որ երկունքի ցավ չէիր քաշել,
որովհետեւ լքվածի զավակներն ավելին են, քան ամուսին ունեցող կնոջ» (Ես. 54.1)։_
(^28) Արդ, եղբայրնե՛ր, Իսահակի նման մենք էլ խոստման զավակներ ենք։ 29 Սակայն ինչպես այն ժամանակ բնական
եղանակով ծնվածը հալածում էր նրան, որ ըստ Հոգու էր ծնվել, այդպես է նաեւ այժմ։ 30 Բայց ի՞նչ է ասում Սուրբ
Գիրքը. _«Հեռո՛ւ վանիր այդ աղախնին եւ նրա որդուն, որովհետեւ աղախնի որդին ժառանգություն չի ստանալու ազատ կնոջ
որդու հետ»_ (հմմտ. Ծնն. 21.10)։ 31 Հետեւաբար, եղբայրնե՛ր, մենք աղախնի որդիներ չենք, այլ ազատի, այն ազատությամբ,
որով Քրիստոսն ազատ դարձրեց մեզ։
