
Մարիամը պատժվում է
(^1) Մարիամն ու Ահարոնը վատաբանեցին Մովսեսին եթովպացի կնոջ պատճառով, որին Մովսեսը կնության էր առել։
(^2) Եվ ասացին. «Տերը միայն Մովսեսի՞ հետ խոսեց, մի՞թե նա մեզ հետ եւս չխոսեց»։ Եվ Տերը լսեց։ 3 Մովսեսը երկրի վրա
ապրող բոլոր մարդկանցից ավելի հեզ էր։ 4 Տերն անմիջապես ասաց Մովսեսին, Ահարոնին ու Մարիամին. «Դուք երեքդ
էլ Վկայության խորա՛ն գնացեք»։ Եվ երեքով գնացին Վկայության խորան։ 5 Տերն ամպի սյան մեջ իջավ եւ կանգնեց
Վկայության խորանի դռանը։ Նա կանչեց Ահարոնին ու Մարիամին, եւ երկուսով դուրս եկան։ 6 Տերն ասաց նրանց.
«Լսե՛ք իմ խոսքերը. եթե ձեզանից որեւէ մեկը Տիրոջ մարգարե դառնա, ես տեսիլքով կերեւամ նրան եւ երազի մեջ կխոսեմ
նրա հետ։ 7 Ո՛չ այնպես, ինչպես իմ ծառա Մովսեսի հետ, որին ես վստահել եմ իմ ողջ տունը։ 8 Ես նրա հետ բերան առ
բերան եմ խոսում, բացահայտ եւ ոչ թե առակներով։ Նա տեսավ Տիրոջ փառքը։ Եվ ինչպե՞ս չերկյուղեցիք վատաբանել
իմ ծառա Մովսեսին»։ 9 Եվ Տերը բարկացավ նրանց վրա ու հեռացավ։ 10 Ամպը վերացավ խորանից, իսկ Մարիամը ձյան
նման բորոտ դարձավ։ Ահարոնը նայեց Մարիամին եւ տեսավ, որ նա բորոտ է դարձել։ 11 Ահարոնն ասաց Մովսեսին.
«Խնդրում եմ քեզ, տե՛ր, մի՛ պատժիր մեզ մեր մեղքերի պատճառով, որ գործեցինք չիմանալով։ 12 Թող չնմանվի այն
վիժվածին, որ մահացած է ելնում մոր արգանդից՝ կեսը սպառված մարմնով»։ 13 Այն ժամանակ Մովսեսն աղաղակեց
Տիրոջը եւ ասաց. «Խնդրում եմ քեզ, Աստվա՛ծ, բուժի՛ր նրան»։ 14 Տերն ասաց Մովսեսին. «Եթե Մարիամի հայրը թքեր
նրա երեսին, մի՞թե նա յոթ օր ամոթ չէր կրելու։ Ուրեմն յոթ օր նա թող հեռանա բանակատեղիից եւ հետո վերադառնա»։
(^15) Եվ Մարիամը յոթ օր հեռացվեց բանակատեղիից։ Ժողովուրդը ճանապարհ չընկավ, մինչեւ որ Մարիամը չմաքրվեց։
(^16) Դրանից հետո ժողովուրդը մեկնեց Ասերովթից եւ բանակեց Փառանի անապատում։
