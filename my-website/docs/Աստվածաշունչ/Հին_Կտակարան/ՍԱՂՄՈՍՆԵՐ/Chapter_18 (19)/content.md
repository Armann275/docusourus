
(^1) _Դպրապետին։ Սաղմոս Դավթի_
(^2) _Երկինքը պատմում է Աստծու փառքի մասին,
Երկնքի հաստատությունը
Պատմում է նրա ձեռքերի գործերի մասին։_
(^3) _Օրն օրվան փոխանցում է այս ամենը,
Գիշերը գիշերվան փոխանցում է այս գիտելիքը։_
(^4) _Չկան բառեր, եւ խոսքեր չկան,
Որոնց միջից չլսվեն ձայները նրանց։_
(^5) _Նրանց բարբառը լսելի եղավ ամբողջ աշխարհին,
Եվ նրանց խոսքերը հասան մինչեւ ծագերն աշխարհի։
Երկնքում արեւը հաստատեց_
(^6) _Եվ ասես փեսա լինի, որ ելնում է առագաստից։
Ցնծում է նա որպես մարզիկ,
Որ վազում է իր ճանապարհով։_
(^7) _Երկնքի մի ծագում է նրա ծագումը,
Եվ մյուս ծագն է հասնում նրա անիվը,
Եվ չկա մեկը, որ թաքնվի նրա տապից։_
(^8) _Տիրոջ օրենքներն անբիծ են
Եվ դարձի են բերում հոգիները,
Տիրոջ վկայությունը ճշմարիտ է
Եվ իմաստուն է դարձնում մանուկներին։_
(^9) _Տիրոջ արդարությունն ուղիղ է
Եվ ուրախացնում է սրտերը,
Տիրոջ պատվիրանները լույս են_


_Եվ լույս են տալիս աչքերին։_

(^10) _Տիրոջից երկյուղը սուրբ է
Եվ մնում է հավիտյան։
Տիրոջ դատաստանները ճշմարիտ են,
Միեւնույն ժամանակ՝ արդար։_
(^11) _Ավելի ցանկալի են ոսկուց
Եվ թանկագին քարերի բազմությունից,
Քաղցր են մեղրի խորիսխից։_
(^12) _Քանի որ քո ծառան պահպանում է դրանք,
Պահպանելու վարձն էլ մեծ կլինի։_
(^13) _Ո՞վ կարող է իր հանցանքները մտապահել.
Իմ գաղտնի մտքերից մաքրի՛ր ինձ, Տե՜ր,_
(^14) _Եվ օտար հարձակումներից պահպանի՛ր քո ծառային.
Ապա թե ինձ չտիրեն,
Այնժամ ես անբիծ կլինեմ
Եվ մաքուր կլինեմ մեծ մեղքերից։_
(^15) _Բերանիս խոսքերը թող հաճելի լինեն քեզ,
Եվ սրտիս խորհուրդներն ամեն ժամ քո առջեւ լինեն, Տե՜ր,
Օգնակա՛ն իմ եւ փրկի՛չ իմ։_
