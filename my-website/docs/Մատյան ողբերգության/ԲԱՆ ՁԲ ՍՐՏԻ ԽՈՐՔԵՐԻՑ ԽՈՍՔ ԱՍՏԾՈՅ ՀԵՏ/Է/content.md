
Դո՛ւ ես Տէր, դո՛ւ գթած, դո՛ւ բարերար,
Դո՛ւ երկայնամիտ, դո՛ւ ամենակարող,
Դո՛ւ անճառօրէն զօրաւոր` ամէն անյուսութեան,
Քաւելու, փրկելու, կենագործելու,
Լուսաւորելու եւ վերստին ամրացնելու,
Գազանների գիշատիչ ժանիքներից կամ
վիշապների ատամներից ի կեանս կորզելու,
Խոր անդունդներից բերկրալից լոյսին բերելու,
Եւ մեղքի հորձանքներում խեղդուելուց
ազատելով`
Երջանիկ արդարների հետ փառքով բազմեցնելու:
Ամենայն հոգի ակնկալու յոյսով քեզ է սպասում
կարօտ քո շնորհին,
Թէ՛ երկնայինները եւ թէ՛ երկրաւորները,
Թէ՛ մեղքով ընկածները եւ թէ՛ արդարութեամբ
ոտքի ելածները,
Թէ՛ տէր, թէ՛ ծառայ, թէ՛ տիրուհի եւ թէ՛ աղախին.
Եւ քո ձեռքումն է բոլորի կենդանական շունչը:
Եւ քեզ` Հօր եւ սուրբ Հոգու հետ` փա՜ռք
յաւիտեանս. ամէն:



