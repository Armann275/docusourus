
Տերը գթասիրտ է Հովսեփի տան հանդեպ
(^1) _Լսե՛ք այս խոսքը,
որով ես ողբալու եմ ձեզ վրա։
Ընկավ Իսրայելի տունը եւ այլեւս չի կարողանա ոտքի ելնել։_
(^2) _Իսրայելի կույսը կործանվեց իր երկրում,
եւ չկա մեկը, որ կանգնեցնի նրան։_
(^3) _Քանի որ այսպես է ասում Տեր Տերը.
«Այն քաղաքից, որից հազարավորներ էին ելնում, կմնան հարյուրը,
եւ որից հարյուրավորներ էին ելնում, կմնան տասը Իսրայելի տան համար»։_
(^4) _Քանզի այսպես է ասում Տերն Իսրայելի տան համար.
«Փնտրե՛ք ինձ եւ կապրեք._
(^5) _մի՛ փնտրեք Բեթելը եւ Գաղգաղա մի՛ մտեք,
Երդման ջրհոր մի՛ ելեք,
քանի որ Գաղգաղան ամբողջությամբ կգերեվարվի,
եւ Բեթելը չեղածի նման կլինի»։_
(^6) _Փնտրե՛ք Տիրոջը եւ կապրեք,
որպեսզի կրակի պես չբորբոքվի Հովսեփի տունը
եւ ուտի նրան,
եւ ոչ ոք չի լինի, որ հանգցնի։_
(^7) _Նա, ով արդարադատություն է անում բարձունքներում,
արդարություն դրեց երկրի վրա,_
(^8) _ով ամեն ինչ ստեղծում եւ նորոգում է,
մահվան ստվերները վերածում է այգի
եւ ցերեկը գիշերով մթնեցնում,
ով կանչում է ծովի ջրերը
եւ թափում երկրի երեսին, Ամենակալ Տեր է նրա անունը._
(^9) _ով կործանում է տարածում զորության դեմ
եւ թշվառություն բերում ամրոցների վրա։_
(^10) _Ատեցին հանդիմանողներին դռների առաջ
եւ սուրբ խոսքերը պղծեցին։_
(^11) _Դրա համար, քանի որ կռփահարում էիք աղքատներին
եւ ընտիր կաշառք էիք վերցնում նրանցից,
շքեղազարդ ապարանքներ կշինեք,
բայց չեք բնակվի նրանց մեջ,
գեղեցիկ այգիներ կտնկեք,
բայց դրանց գինին չեք խմի,_
(^12) _քանի որ ես իմացա ձեր բազում ամբարշտությունները,
եւ սաստիկ են ձեր մեղքերը։
Ոտնակոխ էիք անում արդարին՝ կաշառքներ առնելով,
եւ մոլորեցնում էիք աղքատին դռների առաջ։_
(^13) _Դրա համար նա, ով իմաստուն է,
այն ժամանակ կլռի, քանի որ ժամանակը չար է։_
(^14) _Բարի՛ն փնտրեք եւ ոչ թե չարը,
որպեսզի ապրեք,
եւ Տերը՝ Ամենակալ Աստված, կլինի ձեզ հետ.
ինչպես որ ասացիք՝_
(^15) _«Ատեցինք չարիքը եւ սիրեցինք բարին»։
Արդարադատությո՛ւն հաստատեք ձեր դռների առաջ,
որպեսզի Տերը՝ Աստված, ողորմի Հովսեփի մնացորդներին։_
(^16) _Դրա համար այսպես է ասում Տերը՝ Ամենակալ Աստված.
«Բոլոր հրապարակներում՝ կոծ,
եւ բոլոր ճանապարհներին վա՜յ, վա՜յ է ասվելու.
մշակը կկանչվի սգի ու կոծի եւ ողբալացի._
(^17) _բոլոր ճանապարհներին կոծ կլինի,
որովհետեւ անցնելու եմ քո միջով»,- ասում է Տերը։_
(^18) _«Վա՜յ նրան, ով ցանկանում է Տիրոջ օրը.
ի՞նչ գործ ունեք դուք Տիրոջ օրվա հետ.
այն խավար է եւ ոչ թե լույս։_
(^19) _Ինչպես օրինակ, եթե մարդ փախչի առյուծի երեսից,
եւ նրան արջ հանդիպի, տուն փախչի
եւ իր ձեռքը հենի պատին, եւ նրան օձը խայթի,_
(^20) _մի՞թե խավար չէ Տիրոջ օրը եւ ոչ թե լույս.
աղջամղջային է, եւ նրա մեջ ճաճանչ չկա»։_
(^21) _«Ատեցի, մերժեցի ձեր տոները
եւ ձեր տարեկանները չեմ հոտոտի։_
(^22) _Քանի որ եթե մատուցեք ձեր ողջակեզներն ու զոհերը,_


_չեմ ընդունի եւ ձեր փրկության հայտնի զոհաբերություններին ես չեմ նայի։_

(^23) _Հեռո՛ւ տար ինձնից քո երգերի ձայնը,
եւ քո սրինգների նվագը ես չեմ լսի։_
(^24) _Բայց թող հորդի արդարադատությունը ջրի պես,
եւ արդարությունը՝ անհուն հեղեղի պես։_
(^25) _Մի՞թե ողջակեզներ եւ զոհեր մատուցեցիք ինձ այնտեղ՝
անապատում, քառասուն տարի, ո՛վ Իսրայելի տուն։_
(^26) _Եվ վերցրիք Մողոքի խորանը եւ Հռեմփայի՝
ձեր աստծու աստղը եւ նրանց արձանները,
որ պատրաստեցիք ձեզ համար։_
(^27) _Եվ կփոխադրեմ ձեզ Դամասկոսից այն կողմ»,- ասում է Տերը.
Ամենակալ Աստված է նրա անունը։_
