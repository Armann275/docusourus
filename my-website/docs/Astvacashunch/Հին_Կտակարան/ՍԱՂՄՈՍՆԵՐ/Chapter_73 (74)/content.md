
(^1) _Ասափի՝ իմաստության երգ
Աստվա՛ծ, ինչո՞ւ մերժեցիր ընդմիշտ.
Քո սրտմտությունը սաստկացավ քո արոտի ոչխարների վրա։_
(^2) _Հիշի՛ր քո ժողովրդին, որին ստեղծեցիր ի սկզբանե
Եվ փրկեցիր քեզ վիճակված քո ժառանգությունը։
Լեռն այս, որտեղ բնակվեցիր դու, Սիոնն է։_
(^3) _Ձեռքդ ընդմիշտ բարձրացրո՛ւ նրանց ամբարտավանության վրա.
Թշնամին անիրավություն գործեց քո սրբավայրում,_
(^4) _Քեզ ատողները պարծեցան իրենց բարեկեցության մեջ,
Իրենց նշաններն իբրեւ զինանշաններ դրեցին
Եվ չհասկացան,_^5 _որ ելքն ի վերուստ է։_
(^6) _Ինչպես անտառում կացիններով կոտրատեցին նրա դռները,
Կացիններով ու մուրճերով միասին կործանեցին այն._
(^7) _Քո սրբարանը հրի մատնեցին եւ հողին հավասարեցրին,
Պղծեցին քո անվան խորանը։_
(^8) _Նրանց ողջ ազգը միասին իր սրտում ասաց.
«Եկե՛ք լռեցնենք Աստծու բոլոր տոները երկրից։_
(^9) _Մենք հրաշքներ չտեսանք, ոչ էլ այսուհետեւ մարգարե կլինի,
Եվ մեզ ոչ ոք չի ճանաչում»։_
(^10) _Աստվա՛ծ, թշնամին մինչեւ ե՞րբ պիտի նախատի,
Եվ հակառակորդն անարգի քո սուրբ անունը։_
(^11) _Ինչո՞ւ ես դարձնում քո ձեռքը, եւ աջդ ծոցիդ մեջ է միշտ։_
(^12) _Աստված մեր թագավորն է ժամանակներից առաջ,
Որ փրկություն բերեց երկրի վրա։_
(^13) _Դու հաստատեցիր ծովը քո զորությամբ,
Դու խորտակեցիր վիշապների գլուխները ջրերի վրա։_
(^14) _Դու փշրեցիր վիշապի գլուխը
Եվ որպես կերակուր տվեցիր եթովպացիների զորքերին։_
(^15) _Դու բխեցրիր աղբյուրներն ու վտակները,
Դու ցամաքեցրիր հորդառատ գետերը,_
(^16) _Քոնն է ցերեկը, եւ քոնն է գիշերը,
Դու ստեղծեցիր լույսն ու արեւը,_
(^17) _Դու ստեղծեցիր երկրի բոլոր սահմանները,
Դու ստեղծեցիր գարունն ու ամառը։_


(^18) _Թող սա քեզ հուշ լինի, որ թշնամին նախատեց Տիրոջը,
Անզգամ ժողովուրդը բարկացրեց քո սուրբ անունը։_
(^19) _Քեզ խոստովանողի անձը մի՛ մատնիր գազաններին
Եվ մի՛ մոռացիր երբեք քո անտունների հոգիները։_
(^20) _Նայի՛ր քո Ուխտին, որովհետեւ խավար տները
Երկրի վրա լցվեցին անիրավությամբ։_
(^21) _Անտունն ամոթով թող չվերադառնա,
Այլ անտունն ու աղքատը թող օրհնեն քո սուրբ անունը։_
(^22) _Ելի՛ր եւ արա՛ դատաստանդ, Աստվա՛ծ.
Հիշի՛ր անզգամի ամենօրյա նախատինքը։_
(^23) _Մի՛ մոռացիր պաշտոնյաներիդ ձայնը.
Քեզ ատողների ամբարտավանությունը
Թող անհետանա ընդմիշտ։_
