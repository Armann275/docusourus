
Բարեբանեալ Աստուա՛ծ, երկնաւոր, միա՜կ
արարիչ,
Տէր ամենակալ, մեծութիւն ահեղ, գթութիւն
օրհնաբանելի,
Ողորմութիւն խոստովանելի, բարերարութիւն
երկրպագելի,
Խնամակալութիւն պաշտելի, մարդասիրութիւն
տօնելի,
Պահպանութիւն խնկելի, բարձրեալ անքննելի,
Մերձաւոր կամարար, ապաւէն անկասկածելի,
Մխիթարիչ սրտերի, փարատիչ վշտերի,
ապաքինիչ ցաւերի,
Վստահութեան վախճան, վերացումն պարտքերի,
Փոխարկիչ կարիքների, կարգաւորիչ կրքերի,
Հարմարիչ խօսքերի, սանձահարիչ լեզուի,
Պարփակումն շնչի, հաստատիչ հագագի,
Ամփոփիչ խորհուրդների, կրթարան կամքի,
Հանգստացնող հուզմունքների, հանդարտիչ
մրրիկների,
Եւ խաղաղութի՜ւն դու ծփանքների,
Որ բռնում ես իմ` իշխանականիս թեւերը ամէն
ուղղութեամբ թռչող
Եւ իմաստութեամբ նուաճելով` դէպի քեզ
դարձնում:
