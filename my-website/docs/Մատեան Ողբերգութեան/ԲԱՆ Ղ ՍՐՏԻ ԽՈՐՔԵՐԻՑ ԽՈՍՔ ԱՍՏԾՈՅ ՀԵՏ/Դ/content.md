
Եւ ահաւոր քո մեծութեան այս անպարտելի եւ
անպատիր եւ անհերքելի հրաշքների շնորհիւ
Թող քանդուեն բոլոր սատանայական
որոգայթները գաղտնածածուկ.
Մեքենայութիւնները մերկացուեն եւ չքուեն
գայթակղութիւնք,
Թակարդ լարողները խայտառակուեն,
Թող երեւան գան խայծերն ու ծուղակները
նենգաւորի,
Վերանան ցանցի ծածկոյթները, որոմների ծիլերը
վառուեն,
Եւ թո՛ղ նզովուեն չարաբանութիւններըբռնաւորի,
Թող կտրուի լարը խաբեութեան ի մահ որսացողի,
Թող կորչեն բանսարկութիւնները պատրողի,
Թող պակասեն զէնքերը զրպարտչի,
Թող ընկնեն սրերը մահաբերների ձեռքից,
Թող սուզուեն սարքերը սադրողի,
Թող արձակուեն պարանները տագնապեցնողի:
Թող այլայլուի կերպարանքը սուտ` կեղծաւորի,
Թող սանձահարուեն խիստ յարձակումները
խրոխտների,
Թող ցրուեն միաբանութիւններն ուտիչների,
Թող տրոհուեն տոհմերն աւազակների,
Թող քայքայուեն բոյլերը բարբարոսների,
Թող քանդուեն ամրոցներն ապստամբների,
Թող արգելակուեն ամպրոպներն հանդուգնների,
Թող փարատուեն անձրեւները փորձողի,
Թող հալուի եւ ցամաքի եղեամն աղանդաւորի:


Թող խորտակուի եղջիւրը գոռոզի,
Թող մանրուեն ձողափայտերը կուռքերի
դրոշների,
Թող փշրուեն ամբարհաւաճութիւններն
հպարտացողների,
Թող նահանջեն գրոհները ճակատողների,
Թող քանդուի՛ միաբանութիւնը Բելիարի թէ՛
անմարմին եւ թէ՛ մարմնաւոր զօրքերի,
Մի արահետով եկողները թող եօթ
ճամփաներովփախչեն շուարած.
Այն գուբը, որ ինձ համար փորեցին, իրե՛նք թող
ընկնեն:
Թող ձանձրացողի ձմեռներն ամառուան
փոխուեն,
Թող կտրուի կցորդիչ կապը մշտաջան աւազակի,
Շողոքորթի համբոյրն իմ ճակատին թուայ թող
նողկալի,
Թող ընդհատուեն եւ հեռանան
նետաձգութիւնները նեղչի,
Թող սասանման մէջ մնայ խարդախի նաւը
մշտապէս
Եւ խածանողի ատամները թող արմատից
քաշուեն:
