
Կռապաշտություն եւ ճշմարիտ երկրպագություն
(^1) _Ո՛վ Իսրայելի տուն, լսի՛ր Տիրոջ պատգամները, որ քեզ են ուղղված։_
(^2) Այսպես է ասում Տերը.
_«Մի՛ սովորեք գնալ հեթանոսների ճանապարհներով
եւ մի՛ զարհուրեք երկնքի նշաններից,
որոնցից նրանք են վախենում։_
(^3) _Հեթանոսների բոլոր կուռքերը սնոտի բաներ են՝
անտառից կտրված փայտ,
հյուսների ձեռքի գործեր,_
(^4) _արծաթով եւ ոսկով զարդարված ձուլածո բաներ։
Մուրճերով եւ գամերով ամրացրել են դրանք, որ չշարժվեն.
հղկված արծաթ են,
Թարսիսի բանված արծաթ եւ ոսկի՝ բերված Մեմփաթայից։_
(^5) _Ոսկերչի ձեռքը ճարտար վարպետի գործ է արել.
կապույտ ու ծիրանի են հագցնում նրանց,
բայց նրանք չեն կարող գնալ,
այլ պետք է բարձվելով տարվեն.
ոտքով մի քայլ էլ չեն փոխի,
ոչ էլ իրենք իրենց կարող են բարձրանալ այն բանի վրա,
որով տանում են։
Մի՛ վախեցեք նրանցից,
որովհետեւ չարություն չեն անում,
բայց բարություն էլ չկա նրանց մեջ։_
(^6) _Քեզ նման ոչ ոք չկա, Տե՛ր,
մեծ ես դու եւ մեծ է քո անունը զորությամբ։_
(^7) _Ո՞վ չի երկնչի քեզնից, ազգերի՛ Թագավոր,
դա քեզ է միայն վայել,
քանզի բոլոր հեթանոս իմաստունների
եւ նրանց բոլորը թագավորների մեջ ո՞վ է քեզ նման։_
(^8) _Թող միանգամից այրվեն,
թող տկարանան սրտերը սնոտի աստվածների, որովհետեւ դրանք փայտ են,_
(^9) _Թարսիսից բերված ընտիր արծաթ եւ ոսկի՝ Սովփաթայից։
Դրանք բոլորը վարպետների եւ ոսկերիչների ձեռքի գործն են.
դրանց կապուտակ ու ծիրանի բոլոր զգեստները
հնարամիտ վարպետների գործ են։_
(^10) _Իսկ մեր Տերը՝ Աստված, ճշմարիտ է,
կենդանի Աստված է եւ հավիտենական Թագավոր։
Նրա բարկությունից երկիրը կշարժվի,
ազգերը չեն դիմանա նրա բարկությանը։_
(^11) _Այսպես կասեք նրանց.
«Այն աստվածները, որոնք երկինքն ու երկիրը չեն ստեղծել,
կորչելու են երկրից եւ այս երկնքի տակից»։_
(^12) _Տերն է, որ իր զորությամբ ստեղծեց երկիրը,
իր իմաստությամբ հաստատեց տիեզերքը
եւ իր հանճարով տարածեց երկինքը։_
(^13) _Իր ձայնն արձակելիս նա երկինքը լցնում է ջրերի առատությամբ,
երկրի ծայրերից ամպեր է բարձրացնում,
իր փայլատակումներն անձրեւների վերածում,
հողմեր է հանում իր շտեմարաններից։_
(^14) _Ամեն մարդ, գիտությունից զրկված, ապուշ դարձավ,
իրենց արձանների պատճառով բոլոր ոսկերիչներն ամոթահար եղան,
որովհետեւ սուտ բաներ ձուլեցին,
եւ նրանց մեջ շունչ չկա._
(^15) _սնոտի ու խաբեական գործեր են դրանք.
իրենց այցելելու ժամանակ կորստյան են մատնվելու։_
(^16) _Սակայն այդպիսին չէ Հակոբի բաժինը.
նրա բաժինը նա է, որ ստեղծեց ամենայն ինչ,
որի ժառանգության գավազանն Իսրայելն է,
եւ նրա անունը Զորությունների Տեր է։_


Մոտալուտ աքսոր
(^17) _Ո՛վ դու, որ բնակվում ես ընտրյալների մեջ,
հեռուներից հավաքի՛ր քո զորությունը։_
(^18) _Այսպես է ասում Տերը.
«Ահա ես նեղությունն իբրեւ խոչընդոտ քար եմ դնելու
այդ երկրի բնակիչների ոտքերի տակ
եւ հալածելու եմ նրանց, որ չգտնվեն»։_
(^19) _Վա՜յ քո կործանումին, քանզի ցավալի են քո վերքերը.
իսկ ես ասում եմ. «Արդարեւ հենց դրանք են իմ վերքերը, որ վիճակվեցին ինձ._
(^20) _խորանն իմ խորտակվեց, վերացավ,
իմ վրանի բոլոր վարագույրները քանդվեցին,
իմ որդիներն ու հոտերը ոչ մի տեղ չեն երեւում.
այլեւս չկա իմ խորանի տեղը,
չկա եւ իմ վարագույրների տեղը»։_
(^21) _Հովիվներն անմտացան եւ Տիրոջը չփնտրեցին,
դրա համար ողջ հոտը չճանաչեց նրանց ու ցիրուցան եղան։_
(^22) _Բոթաբեր ձայն է գալու եւ մեծ դղրդում՝ հյուսիսի երկրից,
որպեսզի Հուդայի քաղաքներն ավերածության ենթարկի
եւ ջայլամների կայան դարձնի։_
(^23) _Գիտեմ, Տե՛ր, որ մարդու ուղին իրենից կախված չէ,
այր մարդն ի վիճակի չէ տնօրինելու իր ճանապարհի հաջողությունը։_
(^24) _Խրատի՛ր մեզ, Տե՛ր,
բայց արդարությամբ եւ ոչ թե ցասմամբ,
որ մեզ սակավաթիվ չդարձնես։_
(^25) _Քո բարկությունը թափի՛ր հեթանոսների վրա,
որոնք չեն ճանաչում քեզ,
եւ այն ազգերի վրա,
որոնք չկանչեցին քո անունը,
որովհետեւ նրանք հոշոտեցին Հակոբին,
սպառեցին նրան, վախճանի հասցրին նրան
եւ ավերեցին նրա արոտավայրերը։_
