
(^1) _Դպրապետին՝ ինչպես «Մի՛ ապականիր»-ը։ Սաղմոս Դավթի, արձանագիր_
(^2) _Արդարեւ, արդարությա՞մբ էիք խոսում
Եվ ուղի՞ղ էիք դատում, մարդկա՛նց որդիներ։_
(^3) _Քանզի այժմ իսկ ձեր սրտերում
Անօրենություն եք գործում երկրում,
Եվ ձեր ձեռքերը անիրավություն են նյութում։_
(^4) _Օտար եղան մեղավորներն իրենց մոր արգանդից սկսած,
Մոլորվեցին արգանդից եւ սուտ խոսեցին։_
(^5) _Նրանց սրտմտությունը նման է օձի.
Իժի, որ խցել է իր ականջները,_
(^6) _Որպեսզի չլսի ճարտար թովչի ձայնը
Եվ դեղ չառնի իմաստուն դեղատուից։_
(^7) _Աստված պիտի փշրի նրանց ատամներն
Իրենց բերաններում.
Տե՛րը խորտակեց առյուծների ժանիքները։_
(^8) _Թող նրանք անարգվեն հեղվող ջրի պես,
Նրա աղեղի լարման ժամանակ_
(^9) _Թող տկարանան հալվող մոմի նման եւ սպառվեն։
Հուր ընկավ, եւ արեւ չտեսան,_
(^10) _Դեռ իրենց փշերը չզգացած՝
Դժնիկի պես կենդանի կայրվեն բարկացած։_
(^11) _Ուրախ կլինի արդարը՝ տեսնելով հատուցումը,
Եվ իր ձեռքերը կլվանա մեղավորի արյունով։_
(^12) _Եվ մարդը կասի, թե իսկապես արդարին վարձատրություն կա,
Եվ կա Աստված, որ դատում է նրանց երկրի վրա։_
