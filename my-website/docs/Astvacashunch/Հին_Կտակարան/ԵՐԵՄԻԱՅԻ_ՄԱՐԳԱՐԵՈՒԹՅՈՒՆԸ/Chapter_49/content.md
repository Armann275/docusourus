
Ամովնացիների մասին

1 [64]Այսպես է ասում Տերը.

_«Մի՞թե Իսրայելը որդիներ չունի
եւ կամ վերակացուներ չունի՞։
Ինչո՞ւ Մեղքոմը տիրեց Գադի հողերին,
ու Մեղքոմի ժողովուրդը նրա քաղաքներում է բնակվում։_

(^2) _Դրա համար էլ,- ասում է Տերը,- օրեր են գալու,
երբ Ռաբբաթում ամովնացիներին գույժ պիտի տամ քաղաքների մասին,
որոնք անապատի պիտի վերածվեն ու անհետանան,
նրանց բագինները հրով պիտի այրվեն,
եւ Իսրայելը պիտի ստանա իր իշխանությունը,- ասում է Տերը։_
(^3) _Աղաղակի՛ր, Եսեբո՛ն,
որովհետեւ Գեհը կործանվեց,
բողո՛ք բարձրացրեք, ո՛վ Ռաբայի դուստրեր,
քո՛ւրձ հագեք, մոլեգնե՛ք,
սգացե՛ք եւ ցանկապատերի շուրջն այս ու այն կո՛ղմ թափառեք,
որովհետեւ Մեղքոմն իր քրմերի ու իշխանների հետ միասին գերի է գնում։_
(^4) _Ինչո՞ւ ես ցնծում քո վրանների մեջ, ո՛վ Զեփ,
եւ քո դաշտերում, ո՛վ անզգամ դուստր,
որ ապավինել էիր քո գանձերին եւ ասում էիր.
“Ո՞վ պիտի գա ինձ վրա”։_
(^5) _Ահա ամեն կողմից սարսափ պիտի բերեմ քեզ
քո շուրջը բնակվողներից,-
ասում է Զորությունների Տերը.- դուք ցրվելու եք ամեն կողմ,
ու ոչ ոք չի լինելու, որ հավաքի թափառականներին։_
(^6) _Դրանից հետո եմ վերադարձնելու գերյալ ամովնացիներին»,- ասում է Տերը։_
Եդովմի մասին
7 [65]Այսպես է ասում Զորությունների Տերը.
_«Այլեւս իմաստություն չկա՞ Թեմանում,
հանճարեղները խելակորո՞ւյս եղան.
գնա՞ց նրանց իմաստությունը։_
(^8) _Ծաղրի առարկա դարձավ նրա երկիրը։
Գնացե՛ք ապրելու թաքուն եւ դժվարին տեղերում,
ո՛վ Դեդանի բնակիչներ,
որովհետեւ նրանց վրա պիտի բերեմ մի ժամանակ,
երբ գամ այցելելու նրանց։_
(^9) _Այգեկութ անողները վրա հասան քեզ
եւ մնացորդներ չեն թողնելու քեզ,
ինչպես գիշերվա գողեր՝
իրենց ձեռքերը դնելու են նրանց վրա։_
(^10) _Ես կործանեցի Եսավին եւ նրա թաքստյան տեղերը հայտնի դարձրի.
այլեւս նրանք չեն կարող թաքնվել։
Նրա զավակը կորստյան մատնվեց
իր եղբոր եւ դրացու ձեռքով._
(^11) _չկա քո որբը, որ ապրի,
իսկ նրանց այրիներն ինձ վրա էին հույս դրել»։_
(^12) Այսպես է ասում Տերը.
_«Ահա նրանք, ում թույլատրված չէր բաժակից խմել, խմելով հարբեցին,
իսկ դու բոլորովին անպատի՞ժ պիտի մնաս.
դու չես արդարանա, այլ խմելով պիտի հարբես,_
(^13) _քանի որ ես իմ անձով երդվեցի,- ասում է Տերը,-
որ Եդովմի ժառանգության մեջ ապականություն, նախատինք,
անապատ ու անեծք պիտի դառնաս,
իսկ նրանց բոլոր քաղաքները հավիտյանս ավերակ պիտի դառնան»։_
(^14) Լուր առա Տիրոջից, որ սուրհանդակներ ուղարկեց ազգերի մոտ, թե՝
_«Հավաքվե՛ք ու գնացե՛ք նրա վրա,
պատերազմի՛ դուրս ելեք,_
(^15) _որովհետեւ ահա մի փոքր ժամանակ եւս,_


եւ ես քեզ ազգերի մեջ փոքր ու մարդկանց մեջ արհամարհված կդարձնեմ։
(^16) _Այդ բանը քո գլխին բերեց քո նախատինքը,
քո սրտի լրբությունը քեզ ստիպեց ժայռերի մեջ ծակամուտ լինել
եւ խլեց քո բարձրացած բլրի զորությունը,
որովհետեւ եթե արծվի պես բարձրացնես քո բույնը,
այնտեղից էլ կիջեցնեմ քեզ,- ասում է Տերը։_
(^17) _Եդովմն անապատ պիտի դառնա,
ամեն ոք, ով անցնի նրա միջով,
պիտի զարմանա ու սուլի նրա կրած բոլոր աղետների համար։_
(^18) _Ինչպես Սոդոմն ու Գոմորը
եւ նրանց բնակիչները կործանվեցին,- ասում է Տերը,-
այնպես էլ մարդ չպիտի նստի նրա մեջ,
մարդու որդի չպիտի բնակվի նրա մեջ։_
(^19) _Ահա իբրեւ առյուծ՝
թշնամին Հորդանանի միջից դուրս պիտի գա դեպի Եթեմմա վայրը,
որպեսզի արագորեն հալածական դարձնեմ նրանց այնտեղից։
Ո՞վ է այնտեղ ընտրյալը,
որ այցի գամ նրան,
կամ ո՞վ կհամարձակվի ելնել իմ դեմ,
ո՞վ է այն հովիվը, որ կկանգնի իմ առջեւ»։_
(^20) _Դրա համար լսե՛ք Տիրոջ խորհուրդը,
որ նա խորհել է եդովմացիների վերաբերյալ,
եւ նրա խորհուրդը, որ խորհել է Թեմանի բնակիչների մասին.
«Ոչխարների հոտի վերջիններն էլ պիտի հարվածվեն,
որ գնան, կանգնած չմնան,
եւ հոտը չցրվի։_
(^21) _Նրա կործանման ձայնից երկիրը ցնցվեց,
քո բոթը հասավ Կարմիր ծով,
լսվեց քո աղաղակը։_
(^22) _Ահավասիկ թշնամին պիտի երեւա արծվի պես,
պիտի սլանա ու տարածի իր թեւերը նրա ամրոցների վրա,
եւ այդ օրը Եդովմի զորավոր մարդկանց սիրտը պիտի դառնա
երկունքի մեջ գտնվող կանանց սրտի պես»։_
Դամասկոսի մասին
(^23) [66] _«Ամաչեցին Եմաթն ու Արփաթը,
որովհետեւ չար լուր լսեցին,
ալեկոծվեցին ծովի պես,
զայրացան եւ չեն կարողանում հանգստանալ։_
(^24) _Դամասկոսը վհատվեց,
փախուստի դիմեց եւ կործանվեց.
դողը բռնեց նրան,
երկունքը վրա հասավ նրան,
ինչպես ծննդկանին։_
(^25) _Ինչպե՞ս է, որ նա չխնայեց իմ քաղաքը,
այն ավանը, որը ես սիրեցի։_
(^26) _Դրա համար քո հրապարակներում պիտի ընկնեն երիտասարդները,
բոլոր կռվող մարդիկ պիտի զոհվեն այն օրը,- ասում է Զորությունների Տերը։-_
(^27) _Ես կրակ պիտի վառեմ Դամասկոսի պարսպի մեջ,
որը պիտի ճարակի Ադերի որդիների հրապարակները»։_
Կեդարի մասին
28 [67]Թագուհու ապարանքի մասին, որին հարված հասցրեց բաբելացիների Նաբուքոդոնոսոր արքան, այսպես է
ասում Տերը.
_«Եկե՛ք հարձակվե՛ք Կեդարի վրա
եւ սպանե՛ք Կեդեմի որդիներին։_
(^29) _Նրանց վրանները, նրանց ոչխարները պիտի խլեն,
նրանց շորերը, նրանց ամբողջ կահկարասին,
նրանց ուղտերի երամակները պիտի վերցնեն իրենց համար։
Աղաղա՛կ բարձրացրեք,
որ չորս կողմից նրանց կորուստ է սպառնում։_
(^30) _Արա՛գ փախեք,
ապրելու համար թաքստոցնե՛րը մտեք,
ո՛վ ապարանքի բնակիչներ,-
ասում է Տերը,-
որովհետեւ բաբելացիների Նաբուքոդոնոսոր արքան
ձեր մասին խորհուրդ է խորհել,
խորհել է խորհուրդ քո դեմ։_
(^31) _Վե՛ր կաց,- ասում է Տերը,-
գնա՛ այն ազգի վրա,_


որը խաղաղ ապրում է հանգստության մեջ,
որը ո՛չ դռներ ունի եւ ո՛չ էլ նիգեր,
ապրում է առանձին։
(^32) _Թող նրանց ուղտերի երամակներն ավար դառնան,
նրանց ոչխարների բազմությունները կորստյան մատնվեն,
պիտի քշեմ,
քամու բերանը պիտի տամ երեսները ածիլածներին,
բոլոր կողմերից նրանց կործանում պիտի բերեմ,- ասում է Տերը։-_
(^33) _Ապարանքը հավիտյան պիտի վերածվի
ջայլամների բնակավայրի եւ անապատի.
մարդ չպիտի բնակվի այնտեղ,
հողածնի որդին այնտեղ չպիտի ապրի»։_
Ելամի մասին
34 [68]Հուդայի արքա Սեդեկիայի թագավորության սկզբում Տերը Երեմիա մարգարեի միջոցով խոսեց Ելամի մասին
եւ ասաց.^35 այսպես է ասում Զորությունների Տերը՝ Իսրայելի Աստվածը.
_«Ահա խորտակվեց Ելամի աղեղը՝
նրանց բռնապետությունը։_
(^36) _Երկրի չորս ծագերից չորս հողմ եմ բերելու Ելամի վրա
եւ նրանց ցրիվ եմ տալու այդ չորս հողմերին։
Չի լինելու մի ազգ,
որի մոտ չհասնեն Ելամի թափառականները։_
(^37) _Նրանց պիտի սարսափեցնեմ իրենց թշնամիների առաջ,
որոնք պահանջում էին նրանց հոգիները։
Նրանց վրա պիտի բերեմ իմ բարկությունն ու ցասումը,-
ասում է Տերը,-
եւ իմ սուրը պիտի արձակեմ նրանց հետեւից,
մինչեւ որ այն իսպառ ջնջի նրանց։_
(^38) _Իմ աթոռը Ելամում պիտի դնեմ
եւ այնտեղից պիտի վերացնեմ թագավորներին ու մեծամեծներին,-
ասում է Տերը։-_
(^39) Բայց ես վերջին օրերին Ելամի գերյալներին պիտի վերադարձնեմ»,- ասում է Տերը։
Ելամի մասին այս խոսքը հայտնվեց Սեդեկիայի թագավորության սկզբին։
