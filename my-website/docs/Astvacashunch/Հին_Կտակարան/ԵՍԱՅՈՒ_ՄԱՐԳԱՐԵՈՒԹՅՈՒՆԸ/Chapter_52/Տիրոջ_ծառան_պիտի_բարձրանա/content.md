
Փրկության ուրախ լուրը
(^1) _Զարթնի՛ր, զարթնի՛ր, Սիո՛ն,
հագի՛ր քո զորությունը, Սիո՛ն.
դու էլ քո փա՛ռքը հագիր,
ո՛վ սուրբ քաղաքդ Երուսաղեմ,
որովհետեւ պիղծերն ու անթլփատներն այլեւս չեն անցնելու քո միջով։_
(^2) _Թոթափի՛ր քո փոշին, ոտքի՛ ել ու նստի՛ր, ո՛վ Երուսաղեմ,
քանդի՛ր քո պարանոցի կապը,
ո՛վ դու Սիոնի գերի դուստր։_
(^3) Արդարեւ, այսպես է ասում Տերը. «Դուք ձրի վաճառվեցիք եւ արծաթով չեք փրկվելու»։ 4 Այսպես է ասում Տերը. «Իմ
ժողովուրդը նախ եգիպտացիների երկիրն իջավ, որպեսզի իբրեւ նժդեհ ապրի այնտեղ, ապա բռնությամբ Ասորեստան
քշվեց։ 5 Բայց այժմ ինչո՞ւ եք այստեղ»։ Այսպես է ասում Տերը. «Իմ ժողովուրդը զուր տեղը քշվեց. նրանք ապշահար էին
մնացել եւ լաց էին լինում»։ Այսպես է ասում Տերը. «Ձեր պատճառով իմ անունը մշտապես հայհոյվում է հեթանոսների
մեջ։ 6 Դրա համար իմ ժողովուրդն այդ օրը պիտի ճանաչի իմ անունը, իմանա, որ ես նույնն եմ, որի մասին խոսում էին,
եւ ահա եկել հասել եմ»։
(^7) _Լեռների վրա ի՜նչ գեղեցիկ են ոտքերը նրա,
ով խաղաղության լուրն է ավետում,
ով բարության ավետիսն է բերում
եւ քո փրկության մասին հայտնում՝ Սիոնին ասելով.
«Քեզ վրա թագավորելու է Աստված»։_
(^8) _Քո պահապանների ձայնը բարձրացավ,
բոլորն առհասարակ ցնծալով ձայն են տալու,
որովհետեւ իրենց աչքերով են տեսնելու այն ժամանակը,
երբ Տերը ողորմելու է Սիոնին։_
(^9) _Լեռները Երուսաղեմի ավերակների հետ միասին ցնծության կոչ պիտի արձակեն,
քանզի Տերը ողորմեց նրանց եւ փրկեց Երուսաղեմը։_
(^10) _Տերն իր սուրբ բազուկը պիտի ցույց տա ի տես բոլոր ազգերի,
եւ երկրի բոլոր կողմերը պիտի տեսնեն մեր Աստծու փրկությունը։_
(^11) _Հեռացե՛ք, հեռացե՛ք,
ելե՛ք այդտեղից եւ պիղծերին մի՛ մոտեցեք.
ելե՛ք այդ երկրի միջից եւ հեռացե՛ք,
դուք, որ վերցրել բերում եք Տիրոջ սպասքը։_
(^12) _Ո՛չ խռովությամբ պիտի ելնեք
եւ ո՛չ էլ փախչելով գնաք,
քանզի ձեր առջեւից Տերն ինքն է ընթանալու,
եւ ձեզ հավաքելու է նա, որ Աստվածն է Իսրայելի։_
(^13) _Ահավասիկ խելահաս պիտի դառնա իմ ծառան,
պիտի հառնի, բարձրանա ու մեծապես փառավորվի։_
(^14) _Ինչպես որ շատերը քեզ վրա պիտի զարմանան,
այդպես էլ կանշքանա քո տեսքը մարդկանց համար
եւ քո փառքը՝ մարդկանց որդիների համար,_
(^15) _այդպես էլ բազում ազգեր զարմանալու են քեզ վրա,
թագավորների բերանները պապանձվելու են,
որովհետեւ տեսնելու են այն,
ինչի մասին նրանց չի պատմվել,
եւ իմանալու են այն,
ինչի մասին չեն լսել։_
