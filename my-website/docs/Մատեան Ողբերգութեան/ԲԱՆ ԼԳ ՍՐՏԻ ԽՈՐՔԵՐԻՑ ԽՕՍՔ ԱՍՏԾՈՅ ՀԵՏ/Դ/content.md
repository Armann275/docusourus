
Զի եթէ վարագոյրի ծածկոցը
Եզեկիէլն Աստծոյ զգեստ անուանեց,
Որով ժողովուրդը կարկատուն կուռքեր ստեղծեց,
որը պոռնկանալ է համարում նրանց համար,
Յապա ես ո՜րքան աւելի պատիժ պէտք է որ կրեմ,
Անմաքուրս, որ Աստծուն եմ հագել ներսից ու
դրսից:
Զարմանում եմ ես, թէ ինչպէ՜ս չեմ կիզւում,
Շշմում, թէ ինչպէ՜ս չեմ այրւում.
Ապշում, թէ ինչպէ՜ս չեմ հափշտակւում,
Տանջուելով, լքուելով, չարչարուելով ու
ջախջախուելով,
Մանրուելով, խորտակուելով, կտրուելով ու
կտոր-կտոր լինելով
Կորուսչի ժանիքներից, ինչպէս որ գրուած է
Գրքում:
Բայց պահուած է ինձ միայն սա՛, որպէս յիշեցուցիչ
շող փրկարար յոյսի,
Թէ Քրիստոսեան Աւետարանը կեանք է ճշմարիտ,
Ինչպէս որ բառն էլ ա՛յդ է ծանուցում.
Որով տրւում է` մեր մեղքերին դարձ,
Պարտքերին` շնորհում, եղծումներին`
նորոգութիւն,
Քաւութիւն անօրէնութեան, բուժումն վէրքերի,
Անդորրութիւն տագնապի, ներումն պատժի,
Հանդարտումն պատերազմի, անձրեւ` կրակի
վրայ,
Պատուհասի փոխարէն` պարգեւ,
Եւ սատակման տեղակ` շնորհի արժանացում,
Եւ կեանքի ազատութիւն` մահուան գործիքի
փոխարէն:

