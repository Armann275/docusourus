
Իսրայելը բաժանված չէ իր Տիրոջից
(^1) Այսպես է ասում Տերը.
_«Ո՞ւր է ապահարզանի թուղթը, որով արձակեցի ձեր մորը,
կամ ո՞ւր է վաճառականների մուրհակը, որով վաճառեցի ձեզ։
Դուք ձեր մեղքերով վաճառվեցիք,
եւ ձեր անօրենությունների պատճառով արձակեցի ձեր մորը։_
(^2) _Եկա, եւ մարդ չկար.
կանչեցի, բայց ոչ ոք չկար, որ լսեր.
մի՞թե իմ ձեռքը չի կարող փրկել,
կամ մի՞թե ես ի զորու չեմ ազատելու։
Ահա իմ սպառնանքով կցամաքեցնեմ ծովը,
կչորացնեմ գետերը,
եւ ջրերի պակասությունից կչորանան նրանց ձկները
ու կսատկեն ծարավից։_
(^3) _Խավար կհագցնեմ երկնքին,
նրա հանդերձը քուրձ կդարձնեմ»։_
(^4) _Տերը ինձ խրատող լեզու է տալիս,_


_որ կարողանամ ճիշտ ժամանակին խոսք ասել,
ամեն առավոտ ինձ զգուշացրեց,
սրեց իմ լսելիքը, որ ունկնդիր լինեմ։_

(^5) _Տիրոջ խրատը կբացի իմ ականջները,
եւ ես անհնազանդ չեմ դառնա ու չեմ ընդդիմանա։_
(^6) _Թիկունքս հարվածների տվեցի, ծնոտներս՝ ապտակի,
եւ երեսս շուռ չտվեցի երեսիս թքելու նախատինքից։_
(^7) _Տերը եղավ ինձ օգնական,
դրա համար էլ ամոթ չզգացի,
այլ իմ երեսը դարձրի կարծր քարի պես։
Գիտեմ, որ չեմ ամաչելու,_
(^8) _քանի որ մոտ է նա, ով արդարացնելու է ինձ։
Ո՞վ է իմ ոսոխը, թող գա եւ կանգնի մեջտեղը.
ո՞վ է նա, որ դատապարտելու է ինձ, թող մոտենա ինձ._
(^9) _ահա Տերն է ինձ օգնական,
եւ ո՞վ է, որ չարչարելու է ինձ։
Ահա դուք բոլորդ ձորձերի պես պիտի հնանաք,
եւ ցեցը պիտի ուտի ձեզ։_
(^10) _Ձեր մեջ ո՞վ կա, որ վախենում է Տիրոջից,
թող լսի նրա ծառայի ձայնը։
Ովքեր գնում էին խավարի մեջ,
եւ լույս չկար նրանց համար,
թող իրենց հույսը դնեն Տիրոջ անվան վրա եւ խրախուսվեն Աստծով։_
(^11) _Ահա դուք ամենքդ, որ վառված եք հրով,
պիտի պարտվեք բոցից, պիտի ընթանաք ձեր իսկ կրակի լույսի միջով
ու պիտի բորբոքվեք բոցով։
Դա իմ պատճառով պիտի հասնի ձեզ,
եւ դուք տրտմության մեջ պիտի ննջեք։_
