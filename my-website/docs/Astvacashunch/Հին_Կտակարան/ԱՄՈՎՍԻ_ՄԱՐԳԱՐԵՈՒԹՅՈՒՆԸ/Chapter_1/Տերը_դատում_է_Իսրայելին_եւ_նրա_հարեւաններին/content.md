
(^1) Ամովսի պատգամները, որ եղան Թեկվայի Ակկարիմում, որոնք տեսավ Երուսաղեմի համար Հուդայի արքա
Ոզիայի օրերին եւ Իսրայելի արքա Հովասի որդու՝ Հերոբովամի օրերին՝ երկրաշարժից երկու տարի առաջ, եւ ասաց.
(^2) _«Տերը Սիոնից խոսեց
եւ Երուսաղեմից հնչեցրեց իր ձայնը.
սուգ արեցին հոտերի արոտավայրերը,
եւ չորացան Կարմելոսի բարձունքները»։_
ա. Դամասկոսի դեմ
(^3) _Տերն ասում է.
«Դամասկոսի երեք անօրենությունների եւ չորսի պատճառով
առանց պատժելու չեմ դառնա նրանից,
քանի որ երկաթե սղոցներով կտրատում էին գաղաադացիների հղիներին»։_
(^4) _«Կրակ կուղարկեմ Ազայելի տան վրա,
եւ կուտի Ադերի որդու հիմքերը։_
(^5) _Եվ կփշրեմ Դամասկոսի նիգերը,
կբնաջնջեմ Ովնի դաշտերի բնակիչներին
եւ կկոտորեմ Խառանի տղամարդկանց ցեղը,
եւ կգերեվարվի ասորիների ընտիր ժողովուրդը»,- ասում է Տերը։_
(^6) _Այսպես է ասում Տերը.
«Գազայի երեք ամբարշտությունների եւ չորսի պատճառով
առանց պատժելու չեմ դառնա նրանցից,
քանի որ գերեվարեցին Սողոմոնի գերիներին՝
արգելափակելով Եդովմում»։_
(^7) _«Կրակ կուղարկեմ Գազայի պարիսպների վրա,
եւ կուտի նրա հիմքերը։_
(^8) _Կբնաջնջեմ բնակիչներին Ազովտից,
եւ կվերացվի ցեղն Ասկաղոնից,
իմ ձեռքը կտարածեմ Ակկարոնի դեմ,
եւ կկորչեն այլազգիների մնացորդները»,- ասում է Տեր Տերը։_
բ. Տյուրոսի դեմ
(^9) _Այսպես է ասում Տերը.
«Ծուրի երեք ամբարշտությունների եւ չորսի պատճառով
առանց պատժելու չեմ դառնա նրանից,
քանի որ Սողոմոնի գերիներին արգելափակեցին Եդովմում
եւ չհիշեցին եղբայրների ուխտը։_
(^10) _Կրակ կուղարկեմ Ծուրի պարիսպների վրա,
եւ կուտի նրա հիմքերը»։_
գ. Եդովմի դեմ


(^11) _Այսպես է ասում Տերը.
«Եդովմի երեք ամբարշտությունների եւ չորսի պատճառով
առանց պատժելու չեմ դառնա նրանցից,
քանի որ սրով հալածեց իր եղբորը
եւ կործանեց եղբորը երկրի վրա.
հափշտակեց իր սարսափը վկայության համար
եւ իր հանդգնությունը պահեց հակառակության համար։_
(^12) _Կրակ կուղարկեմ Թեմանի վրա,
եւ կրակը կուտի նրա պարիսպների հիմքերը»։_
դ. Ամովնի դեմ
(^13) _Այսպես է ասում Տերը.
«Ամովնի որդիների երեք ամբարշտությունների եւ չորսի պատճառով
առանց պատժելու չեմ դառնա նրանցից,
քանի որ հերձում էին գաղաադացիների հղիներին,
որպեսզի ընդարձակեն իրենց սահմանները։_
(^14) _Կրակ կբորբոքեմ Հռաբայի պարիսպների վրա,
եւ պատերազմի օրն աղաղակով կուտի նրա հիմքերը,
եւ կսասանվի իր վախճանի օրը»։_
(^15) _«Գերության կգնան նրանց թագավորները,
նրանց քրմերն ու նրանց իշխաններն էլ՝ միասին»,- ասում է Տեր Տերը։_
