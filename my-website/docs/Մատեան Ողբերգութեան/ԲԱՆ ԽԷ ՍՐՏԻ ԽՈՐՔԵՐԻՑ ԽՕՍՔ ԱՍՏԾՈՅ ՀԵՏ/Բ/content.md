
Ուստի ողբակից մեծ մեղաւորին,
Որը կամովին մահացու կերպով անօրինացաւ,
Նրա գոչն իր հետ կրկնում եմ եւ ե՛ս:
"Մեղա՜յ, Տէր, մեղա՜յ, անօրէնութիւններիս մասին
ես ինքս եմ վկայում":
Դրա հետ մէկտեղ հիւսելով նաեւ յիսուներորդ
սաղմոսի խօսքերը,
Մեղաւոր հոգուս պարտքերի հաշիւը ես
համարում եմ անթուելի,
Աւելի քան հողմից քշուած հիւլեները փոշու` օդում
համատարած:
Մեղա՜յ երկնքի եւ քո առջեւ.
Անառակ որդու հետ ամօթապարտ եւ ես
Հայրենի գութիդ վերադառնալով` թախանձում եմ
քեզ:
Եւ տխրադէմ, ահա, քեզ մօտենալով,


Ձայնը ողորմելի աղերսանքներիս, արտոսրածին
ողբերի գոչիւնով`
Քո առջեւն եմ տարածում, Հա՜յր գթութեանց,
Աստուա՜ծ բոլորի:
Ես արժանի չեմ ոչ միայն որդի կոչուելու,
Այլեւ անուանուելու անպիտան եւ անօգուտ
վարձկան:
Ընդունիր սովեալ տարագրականիս եւ
յանցապարտիս,
Եւ նեղուածիս ու նուաղածիս տանջող ցաւը
քաղցի`
Կենաց քո հացով դարմանի՛ր դու:
Ընդառաջի՛ր ինձ քո ողորմութեամբ, քանզի ես
նախ քեզ եմ ապաւինել.
Հագցրո՛ւ, գթա՜ծ եւ անոխակալ, անօրինեալ
մեղապարտիս
Զգեստն այն, որից ես դեռ նախապէս
կողոպտուած էի.
Մեղքերով աղտեղուած աւանդակորոյս ձեռքիս
Մատուցիր կամքով քո ամէնառատ` մատանին
կնքով համարձակութեան.
Ոտքերիս գարշապարների մերկութիւնը թշուառ
Աւետարանի ամրածածուկ կոշիկներով
պատսպարելով`
Ապահովի՛ր դու օձի թոյնի դէմ:
Զվարակդ պարարեալ, երկնային, որ քո Միածին
Որդին է օրհնեալ
Ճշմարիտ մարդասիրութեամբ` իմ բարեկարօտ
հոգուն նուիրիր:
Մատուցւում է նա միշտ ու չի սպառւում երբէք.
Մորթուելով անթիւ սեղանների վրայ` անսպառ է
նա միշտ,
Մնալով ամբողջ` բոլորի մէջ եւ բովանդակ`
իւրաքանչիւր մասում,
Իր էութեամբ երկնքում է նա եւ իսկութեամբ`
երկրում,


Աննուազ մարդկութեամբ եւ անթերի
աստուածութեամբ,
Որ փշրուելով բաշխւում է միշտ անհատնում
մասերով,
Որպէսզի բոլորին հաւաքի մի մարմնի մէջ` ինքը
լինելով գլուխ:
Քեզ փա՜ռք ընդնմին, Հա՜յր ողորմութեան,
յաւիտեանս. ամէն:


