
Տիրոջն ապավինած քաղաքի երգը
(^1) _Այն օրը Հուդայի երկրում այս երգն են երգելու.
«Ահա մեր զորավոր քաղաքը եւ մեր փրկությունը,
որ կանգնելու է ինչպես պարիսպ ու պատվար։_
(^2) _Բացե՛ք ձեր դռները.
թող մտնի ժողովուրդը,
որ պահպանում է արդարությունը,
պահպանում ճշմարտությունը,_
(^3) _որ հոգում է ճշմարտության մասին
եւ ապահովում խաղաղությունը,
խաղաղություն, որովհետեւ_^4 _քեզ հույսով ապավինեցինք հավիտենապես, ո՛վ Տեր։_
(^5) _Դու, որ խոնարհեցրիր եւ ներքեւ իջեցրիր բարձունքների բնակիչներին,
հզոր քաղաքներն ես կործանում
եւ գետնին հավասարեցնում դրանք։_
(^6) _Հեզ ու խոնարհ մարդիկ կկոխոտեն,
եւ աղքատները ոտքի տակ կտան դրանք»։_
(^7) _Բարեպաշտների ճանապարհներն ուղիղ են,
հարթ ու դյուրին են աստվածապաշտների ճանապարհները,_
(^8) _որովհետեւ Տիրոջ ճանապարհներն արդար են։
Քո անվանն ենք ապավինել մենք եւ քո հիշատակին,_
(^9) _որին տենչում է մեր հոգին։
Գիշերով իմ հոգին դեպի քեզ է շտապում, Աստվա՛ծ,
քանի որ քո հրամանները լույս են երկրի վրա։
Արդարությո՛ւն սովորեք, ո՛վ երկրի բնակիչներ,_
(^10) _որովհետեւ ամբարիշտը պապանձվեց։
Ով երկրի վրա արդարություն չի ուսանում,
նա ճշմարիտ բան չի կատարի։
Թող կորչի ամբարիշտը,
որպեսզի չտեսնի փառքը Տիրոջ։_
(^11) _Տե՛ր, բարձր է քո բազուկը,
բայց նրանք դա չճանաչեցին.
պիտի ճանաչեն ու ամաչեն,
նախանձախնդրությունդ պիտի կլանի չխրատվող ժողովրդին,
եւ այժմ էլ թող կրակը լափի հակառակորդներին։_
(^12) _Տե՛ր, Աստվա՛ծ մեր, տո՛ւր մեզ խաղաղություն,
դու, որ ամեն ինչով վարձատրել ես մեզ։_
(^13) _Տե՛ր, Աստվա՛ծ մեր, թող քոնը լինենք մենք.
քեզնից բացի ուրիշ ոչ ոքի չգիտենք, ո՛վ Տեր,
եւ քո անունն ենք տալիս։_
(^14) _Իսկ մեռածները կյանքը չեն տեսնելու.
բժիշկները հարություն չեն կարող տալ։
Դրա համար էլ ոչնչացրիր ու կորստյան մատնեցիր նրանց բոլոր արուներին._
(^15) _Նրանց գլխին չարիք կուտակեցիր, ո՛վ Տեր,
չարիք ավելացրիր երկրի փառավորվածների վրա,
տարածեցիր աշխարհի բոլոր կողմերում։_
(^16) _Տե՛ր, նեղության մեջ հիշեցինք քեզ,
որովհետեւ քո տված փոքր նեղությունը խրատ է մեզ համար։_
(^17) _Ինչպես որ երկունքի մեջ գտնվողը, որ մոտ է ծննդաբերելու,
ճչում է իր ցավերից,
այդպես եղանք նաեւ մենք քո երկյուղից, Տե՛ր,
քեզ սիրելի եղողի համար._
(^18) _հղիացանք, երկունքով բռնվեցինք,
ծնեցինք ու երկրի վրա ստեղծեցինք փրկության քո հոգին։
Մենք այլեւս չենք կործանվի,
կկործանվեն աշխարհի բնակիչները։_
(^19) _Պիտի հառնեն ու կանգնեն մեռածները,
որոնք գերեզմաններում են,
եւ ուրախանալու են երկրի վրա,
որովհետեւ այն ցողը, որ քեզնից է,
բժշկություն է նրանց համար,
իսկ ամբարիշտների երկիրը պիտի կործանվի։_
(^20) Գնա՛, ո՛վ իմ ժողովուրդ, մտի՛ր քո շտեմարանները, փակի՛ր քո դռները, թաքնվի՛ր միառժամանակ, մինչեւ որ անցնի
Տիրոջ բարկությունը,^21 քանզի Տերն ահավասիկ իր սրբարանից բարկություն է բերում երկրի բնակիչների վրա, իսկ
երկիրը պիտի ցույց տա իր արյունը եւ չպիտի թաքցնի սպանվածներին։

