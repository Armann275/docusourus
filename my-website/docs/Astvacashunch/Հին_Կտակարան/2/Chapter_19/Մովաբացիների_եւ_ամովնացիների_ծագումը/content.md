
(^1) Երկու հրեշտակները երեկոյան եկան Սոդոմ։ Ղովտը նստած էր Սոդոմի մուտքի մոտ։ Երբ Ղովտը տեսավ, ոտքի
ելավ նրանց դիմավորելու, խոնարհվեց մինչեւ գետին 2 ու ասաց. «Համեցե՛ք, տիա՛րք, եկեք ձեր ծառայի տուն,
հանգստացե՛ք, լվացե՛ք ձեր ոտքերը եւ վաղ առավոտյան կշարունակեք ձեր ճանապարհը»։ Նրանք ասացին. «Ո՛չ,
հրապարակում կգիշերենք»։ 3 Ղովտը նրանց շատ ստիպեց, եւ նրանք փոխեցին իրենց ուղղությունն ու մտան նրա տուն։
Նրանց համար ընթրիք պատրաստեց, բաղարջ հաց թխեց, եւ կերան։ 4 Նրանք դեռ քուն չէին մտել, երբ Սոդոմ քաղաքի
տղամարդիկ՝ երիտասարդից մինչեւ ծեր, ամբողջ ժողովուրդը միասին շրջապատեցին տունը,^5 Ղովտին դուրս կանչեցին
ու հարցրին նրան. «Որտե՞ղ են այն տղամարդիկ, որ գիշերը քեզ մոտ եկան։ Նրանց բե՛ր մեզ մոտ, որ կենակցենք նրանց
հետ»։ 6 Ղովտը, դուռն իր հետեւից փակելով, դուրս եկավ բակ՝ նրանց մոտ,^7 եւ ասաց նրանց. «Ո՛չ, եղբայրնե՛ր, մի՛ գործեք
այդ չարիքը։ 8 Ես երկու դուստր ունեմ, որոնց տղամարդ չի մոտեցել։ Նրանց բերեմ ձեզ մոտ, եւ նրանց հետ վարվե՛ք
այնպես, ինչպես հաճելի է ձեզ, միայն թե այդ մարդկանց նկատմամբ որեւէ մեղք մի՛ գործեք, որովհետեւ նրանք մտել են
իմ հարկի տակ»։ 9 Նրանք ասացին. «Հեռո՛ւ կաց։ Իբրեւ պանդուխտ ես բնակվում. մի՞թե դատաստան էլ ես ուզում
տեսնել։ Հիմա քեզ ավելի շատ կչարչարենք, քան նրանց»։ Նրանք հարձակվեցին այդ մարդու՝ Ղովտի վրա, եւ քիչ էր
մնացել, որ ջարդեին դուռը։ 10 Ներսի մարդիկ, իրենց ձեռքերը մեկնելով, Ղովտին իրենց մոտ՝ տուն քաշեցին եւ տան
դռները փակեցին,^11 իսկ դռան մոտ գտնվող մարդկանց՝ փոքրից մինչեւ մեծ, կուրացրին, եւ սրանք հոգնեցին դուռը
փնտրելուց։
(^12) Այդ մարդիկ Ղովտին հարցրին. «Այս քաղաքում դու փեսա, որդիներ, դուստրեր կամ ուրիշ որեւէ մեկն ունե՞ս։
Նրանց հանի՛ր այս վայրից,^13 որովհետեւ մենք կործանելու ենք այս քաղաքը, քանի որ սրանց նկատմամբ բողոքը հասել
է Տիրոջը, եւ Տերը մեզ ուղարկել է, որ կործանենք այն»։ 14 Ղովտը գնաց իր փեսացուների մոտ, որոնք առնելու էին իր
դուստրերին, եւ ասաց նրանց. «Վե՛ր կացեք եւ հեռացե՛ք այստեղից, որովհետեւ Տերը կործանելու է այս քաղաքը»։
Սակայն փեսացուներին ծիծաղելի թվաց այդ։ 15 Երբ լույսը բացվեց, հրեշտակներն սկսեցին շտապեցնել Ղովտին՝
ասելով. «Վե՛ր կաց, վերցրո՛ւ կնոջդ ու երկու դուստրերիդ եւ հեռացի՛ր այստեղից, որ դու էլ չկորչես այս քաղաքի
անօրենության պատճառով»։ 16 Նրանք իրար անցան։ Եվ քանի որ Տերը խնայել էր Ղովտին, հրեշտակները բռնեցին նրա,
նրա կնոջ ու երկու դուստրերի ձեռքից եւ նրանց քաղաքից դուրս հանեցին։ 17 Երբ նրանց դուրս հանեցին, ասացին.
«Փրկի՛ր կյանքդ, հետ չնայես եւ կանգ չառնես այս շրջակայքում։ Փախի՛ր լեռը, որպեսզի մյուսների հետ չկործանվես»։
(^18) Ղովտն ասաց նրանց. «Աղաչում եմ, Տե՛ր, (^19) քո ծառան ողորմություն գտավ քո առաջ, եւ իմ նկատմամբ ցույց տվեցիր
քո արդարությունը՝ փրկելով իմ անձը, բայց ես չեմ կարողանա փախչել լեռը, եւ գուցե կործանումն ինձ հասնի, եւ մեռնեմ։
(^20) Ահա այս փոքր քաղաքը մոտ է, եւ կկարողանամ այնտեղ հասնել ու կփրկվեմ. չէ՞ որ փոքր է։ Եվ կփրկվեմ քո շնորհիվ»։
(^21) Եվ ասաց նրան. «Ահա ես շնորհ եմ անում քեզ եւ քո այդ ասածին անսալով՝ չեմ կործանի այն քաղաքը, որի մասին
ասացիր։ 22 Արդ, շտապ փախի՛ր այնտեղ, որովհետեւ ոչինչ անել չեմ կարող, մինչեւ որ դու այնտեղ հասնես»։ Դրա համար
էլ նա այդ քաղաքի անունը կոչեց Սեգովր։
(^23) Արեւը ծագեց երկրի վրա, եւ Ղովտը մտավ Սեգովր։ 24 Այն ժամանակ Տերը երկնքից ծծումբ եւ հուր թափեց Սոդոմի
ու Գոմորի վրա,^25 կործանեց այդ քաղաքներն ու դրանց ամբողջ շրջակայքը, ոչնչացրեց քաղաքների բոլոր բնակիչներին
ու հողի ողջ բուսականությունը։ 26 Ղովտի կինը հետ նայեց եւ աղե արձան դարձավ։
(^27) Առավոտյան Աբրահամը վեր կացավ եւ գնաց այն տեղը, որտեղ կանգնել էր Տիրոջ առջեւ, (^28) նայեց Սոդոմի ու
Գոմորի կողմն ու շրջակա տարածքներին եւ տեսավ, թե ինչպես էր երկրից բոց բարձրանում հնոցի ծխի պես։
(^29) Երբ Տերը կործանեց շրջակայքի բոլոր քաղաքները, հիշեց Աբրահամին եւ փրկեց Ղովտին, երբ կործանում էր այն
քաղաքները, որտեղ Ղովտն էր բնակվում։
(^30) Ղովտը ելավ Սեգովրից եւ բնակություն հաստատեց լեռան վրա իր երկու դուստրերի հետ, որովհետեւ վախեցավ
մնալ Սեգովրում։ Նա իր երկու դուստրերի հետ բնակվեց մի քարայրում։ 31 Ավագ դուստրն ասաց կրտսերին. «Մեր հայրը
ծերացել է, եւ այստեղ չկա մեկը, որ մեզ հետ մերձենա, ինչպես ողջ երկրի կարգն է։ 32 Արի գինի խմեցնենք մեր հորը, քնենք
նրա հետ եւ մեր հորից զավակ ունենանք»։ 33 Նրանք այդ գիշեր իրենց հորը գինի խմեցրին, եւ ավագը այդ գիշեր մերձեցավ
իր հոր հետ։ Ղովտը չիմացավ ո՛չ նրա պառկելու, ո՛չ վեր կենալու մասին։ 34 Հաջորդ օրը ավագն ասաց կրտսերին. «Ահա
ես երեկ քնեցի իմ հոր հետ։ Արի նրան այս գիշեր էլ գինի խմեցնենք, եւ դու մտի՛ր, քնի՛ր նրա հետ, ու զավակ ունենանք
մեր հորից»։ 35 Այդ գիշեր էլ գինի խմեցրին իրենց հորը, եւ կրտսերը քնեց իր հոր հետ։ Ղովտը չիմացավ նրա ո՛չ պառկելու,
ո՛չ վեր կենալու մասին։ 36 Ղովտի երկու դուստրերն էլ հղիացան իրենց հորից։ 37 Ավագը որդի ծնեց եւ նրա անունը դրեց
Մովաբ՝ ասելով. «Իմ հորից է»։ Նա այսօրվա մովաբացիների նախահայրն է։ 38 Կրտսերը նույնպես որդի ծնեց եւ նրա
անունը դրեց Ամման՝ ասելով. «Իմ ազգականի որդի է»։ Նա այսօրվա ամովնացիների նախահայրն է։
