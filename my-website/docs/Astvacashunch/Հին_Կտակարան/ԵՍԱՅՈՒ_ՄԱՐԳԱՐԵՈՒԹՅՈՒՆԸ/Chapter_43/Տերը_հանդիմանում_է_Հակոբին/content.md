
Տերը խոստանում է փրկել իր ժողովրդին
(^1) Արդ, այսպես է ասում Տերը՝ Աստված, որ արարեց քեզ, Հակո՛բ, եւ ստեղծեց քեզ, Իսրայե՛լ.
_«Մի՛ վախեցիր,
որովհետեւ փրկեցի քեզ եւ քեզ կոչեցի քո անունով, որ իմն ես։_
(^2) _Եթե ջրերի միջով անցնես, քեզ հետ կլինեմ,
եւ գետերը քեզ չեն խեղդի.
եթե կրակի միջով անցնես, չես այրվի,
եւ նրա բոցը քեզ չի կիզի._
(^3) _որովհետեւ ես եմ Տերը՝ քո Աստվածը՝
Իսրայելի Սուրբը, քեզ փրկողը։
Եգիպտոսն ու Եթովպիան որպես փրկագին տվեցի քեզ համար
եւ Սուհենը քեզ հետ փոխանակեցի։_
(^4) _Ուստի թանկ եղար ինձ համար,
իմ առաջ փառավորվեցիր, ու ես սիրեցի քեզ.
մարդիկ կտամ քո փոխարեն, իշխաններ՝ քո գլխի դիմաց։_
(^5) _Մի՛ վախեցիր, որովհետեւ քեզ հետ եմ.
արեւելքից կբերեմ քո սերունդը
եւ արեւմուտքից կհավաքեմ քեզ։_


(^6) _Հյուսիսին կասեմ՝ բե՛ր,
եւ հարավին՝ մի՛ արգելիր.
իմ որդիներին բերե՛ք հեռավոր երկրից
եւ իմ դուստրերին՝ երկրի ծագերից,_
(^7) _բոլորին, որոնք երբեւէ կոչվել են իմ անունով.
որովհետեւ իմ փառքով հաստատեցի նրան,
ստեղծեցի եւ արարեցի նրան։_
(^8) _Ազատեցի կույր ժողովրդին.
եւ թեպետ աչքեր ունեն, սակայն կուրացած են նրանք,
եւ խցանված են նրանց ականջները։_
(^9) _Բոլոր ազգերը հավաքվեցին միասին,
նրանցից իշխաններ պիտի հավաքվեն.
ո՞վ պիտի պատմի այս,
եւ կամ ո՞վ պիտի հայտարարի ձեզ.
թող բերեն իրենց վկաներին եւ արդարանան,
թող լսեն եւ ասեն ճշմարտությունը։_
(^10) _Եղե՛ք ինձ վկաներ,
ես էլ՝ ձեզ վկա,-
ասում է Տերը՝ Աստված.-
եւ իմ ծառան, որին ընտրեցի, որպեսզի իմանաք ու հավատաք ինձ
եւ գիտակցեք, որ ես եմ։
Ինձնից առաջ ուրիշ Աստված չի եղել,
ինձնից հետո եւս չի լինի։_
(^11) _Ե՛ս եմ Աստված,
ինձնից բացի չկա մեկը, որ փրկություն տա։_
(^12) _Հայտնեցի եւ փրկեցի.
նախատեցի, ու ձեր մեջ օտար աստված չկար.
դուք ինքներդ կարող եք դրան վկա լինել։
Ես եմ Տերը՝ Աստված,_^13 _ի սկզբանե եւ միշտ.
չկա մեկը, որ իմ ձեռքից կարողանա ազատվել.
ինչ որ ես անեմ, ոչ ոք չի կարող հակառակն անել»։_
(^14) Այսպես է ասում Տերը՝ Աստված, Իսրայելի Սուրբը, որ փրկելու է ձեզ.
_«Ձեզ համար Բաբելոն կուղարկեմ,
բոլորին տեղահան կանեմ ու փախստական կդարձնեմ,
եւ քաղդեացիները նավերով պաշարման մեջ կառնվեն։_
(^15) _Ես եմ Տերը՝ Աստված,
ձեր Սուրբը, որ ցույց տվեցի ձեզ Իսրայելի թագավորին»։_
(^16) _Այսպես է ասում Տերը, որ ճանապարհ է բացում ծովում
եւ շավիղներ՝ հորդահոս ջրերի մեջ,_
(^17) _Նա, որ կառքեր ու նժույգներ է հանում եւ բազմահամար զորքեր.
բայց նրանք քնեցին ու չեն արթնանալու,
մարեցին, ինչպես հանգած պատրույգ։_
(^18) _«Առաջվա բաները մի՛ հիշեք,
հինը մտքներդ մի՛ բերեք,_
(^19) _քանզի ես նորն եմ անում, որ հիմա հայտնվելու է,
եւ դուք պիտի ճանաչեք.
ճամփա պիտի բացեմ անապատով
եւ անջրդի հողում գետեր պիտի բխեցնեմ։_
(^20) _Ինձ պիտի օրհնեն անապատի գազանները,
համբարուներն ու ջայլամների ձագերը,
որովհետեւ ես ջուր եմ տալու անապատին
եւ անջրդի երկրին՝ գետեր իմ ընտրյալ ազգին խմեցնելու համար։_
(^21) _Եվ իմ ժողովուրդը, որին ստացա,
պիտի պատմի իմ սխրանքների մասին»։_
(^22) _«Հիմա չէ, որ կանչեցի քեզ, Հակո՛բ,
եւ ոչ էլ չարչարեցի քեզ, Իսրայե՛լ։_
(^23) _Ողջակեզների ոչխարներ չմատուցեցիր ինձ
եւ ոչ էլ քո զոհերով փառավորեցիր ինձ.
քո ընծաներով չծառայեցիր ինձ,
եւ ոչ էլ ես նեղություն պատճառեցի քեզ՝
ծախսել տալով քո կնդրուկները։_
(^24) _Ինձ համար արծաթով խունկ չգնեցիր,
եւ ոչ էլ քո զոհերի ճարպին ես ցանկացող եղա,_


_բայց քո մեղքերի ու անօրենությունների մեջ ուղղելու եմ քեզ։_

(^25) _Ես եմ, ես եմ այն նույնը,
որ ջնջում եմ իմ հանդեպ կատարած քո անօրենությունները
եւ քո մեղքերն այլեւս չեմ հիշելու։_
(^26) _Բայց դու հիշի՛ր, որ իրար հետ դատ ենք ունենալու.
նախ դու խոստովանի՛ր քո անօրենությունները, որ արդարացվես։_
(^27) _Նախ ձեր հայրերը մեղք գործեցին,
եւ ձեր իշխաններն օրինազանց եղան իմ հանդեպ։_
(^28) _Իշխանները պղծեցին իմ սրբությունները,
ուստի Հակոբին կորստյան մատնեցի եւ Իսրայելը՝ նախատինքի»։_
