
(^1) _Աղոթք Դավթի
Տե՛ր, խոնարհի՛ր ականջդ եւ լսի՛ր ինձ,
Որովհետեւ աղքատ եւ անտուն եմ ես։_
(^2) _Սո՛ւրբ պահիր հոգիս, Տե՛ր, փրկի՛ր, Աստվա՛ծ, քո ծառային,
Որ քեզ հուսաց։_
(^3) _Ողորմի՛ր ինձ, Տե՜ր, որովհետեւ ամեն օր քեզ աղաղակեցի,_
(^4) _Ուրախացրո՛ւ ծառայիդ հոգին, որովհետեւ, Տե՛ր,
Հոգիս քեզ բարձրացրի։_
(^5) _Քանզի դու, Տե՛ր, քաղցր եւ ուղիղ ես,
Բազումողորմ նրանց հանդեպ, ովքեր աղոթում են քեզ։_
(^6) _Ունկնդրի՛ր աղոթքներս, Տե՛ր, եւ նայի՛ր խնդրանքներիս ձայնին։_
(^7) _Նեղությանս օրը քեզ աղոթեցի, եւ դու լսեցիր ինձ։_
(^8) _Աստվածների մեջ ոչ ոք նման չէ քեզ, Տե՛ր,
Եվ ոչինչ չկա քո գործերի պես։_
(^9) _Բոլոր ազգերը, որոնց ստեղծեցիր,
Պիտի գան եւ երկրպագեն քո առաջ
Եվ քո անունը հավիտյան փառավորեն։_
(^10) _Մեծ ես դու, Տե՛ր, եւ սքանչելիքներ ես գործում,
Եվ միայն դո՛ւ ես Աստված։_
(^11) _Ինձ առաջնորդի՛ր քո ճանապարհով, որ գնամ քո ճշմարտությամբ,
Եվ սիրտս ուրախ թող լինի՝ ակնածելով քո անունից։_
(^12) _Գոհություն պիտի մատուցեմ քեզ, Տե՛ր, Աստվա՛ծ իմ,
Իմ համակ սրտով եւ պիտի փառավորեմ
Հավիտյան քո անունը։_
(^13) _Մեծ եղավ քո ողորմությունն ինձ վրա.
Փրկեցիր հոգիս դժոխքի խորքից։_
(^14) _Անօրենները հարձակվեցին վրաս, Աստվա՛ծ,
Հզորների ամբոխներն իմ անձը փնտրեցին
Եվ քեզ Աստված չհամարեցին իրենց առջեւ։_
(^15) _Բայց դու, Տե՛ր, Աստվա՛ծ իմ, գթած եւ ողորմած ես,
Համբերատար, բազումողորմ եւ ճշմարիտ։_
(^16) _Նայի՛ր եւ ողորմի՛ր ինձ.
Զորությո՛ւն տուր քո ծառային,
Պահպանի՛ր քո աղախնի որդուն_
(^17) _Եվ բարության նշա՛ն ցույց տուր ինձ։
Ինձ ատողները պիտի տեսնեն եւ ամաչեն,_


_Որովհետեւ դու, Տե՛ր, օգնեցիր ինձ եւ մխիթարեցիր։_
