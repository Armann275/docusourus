
(^1) Աստծու պատգամը՝ ուղղված Քեղկիայի որդի Երեմիային, որը Բենիամինի երկրում, Անաթովթում ապրող
քահանաներից էր։
(^2) Տերը նրա հետ խոսեց Հուդայի արքա Ամովնի որդի Հովսիայի օրոք՝ նրա թագավորության տասներեքերորդ
տարում,^3 նաեւ Հուդայի արքա Հովսիայի որդի Հովակիմի օրոք՝ մինչեւ Հուդայի արքա Հովսիայի որդի Սեդեկիայի
տասնմեկերորդ տարվա վերջը, մինչեւ Երուսաղեմի բնակչության գերությունը, որ տեղի ունեցավ նույն տարվա
հինգերորդ ամսին։
(^4) Տերը խոսքն ուղղեց ինձ եւ ասաց.
(^5) _«Քեզ դեռ որովայնում չստեղծած՝ ընտրեցի քեզ,
եւ դեռ արգանդից դուրս չեկած՝ սրբացրի քեզ
ու հեթանոսներին մարգարե կարգեցի»։_
(^6) _Իսկ ես ասացի.
«Տե՛ր, ո՛վ դու Տեր, ահա ես նույնիսկ խոսել չգիտեմ,_


_քանզի մանուկ եմ»։_

(^7) _Տերն ինձ ասաց.
«Մի՛ ասա՝ “Մանուկ եմ ես”.
ում մոտ որ ուղարկեմ քեզ, բոլորի մոտ էլ պիտի գնաս,
ու այն ամենը, ինչ որ պատվիրեմ քեզ, պիտի խոսես։_
(^8) _Չվախենաս նրանցից,- ասում է Տերը,- քանզի ես քեզ հետ եմ՝ քեզ փրկելու համար»։_
(^9) _Եվ Տերը, ձեռքն ինձ երկարելով, հպեց բերանիս ու ասաց.
«Ահա իմ խոսքը քո բերանը դրեցի։_
(^10) _Ահա քեզ այսօր կարգեցի ազգերի ու թագավորությունների վրա,
որպեսզի դրանք քանդես ու խորտակես,
կործանես ու ավերես, վերակառուցես ու հիմնես»։_
(^11) Տերը, խոսքն ինձ ուղղելով, ասաց.
_«Ի՞նչ ես տեսնում, Երե՛միա»։ Ես ասացի. «Ընկուզենու գավազան եմ տեսնում»։_
(^12) _Տերն ինձ ասաց.
«Ճիշտ ես տեսնում.
ես արթուն հետեւում եմ,
որպեսզի իմ ասածները կատարվեն»։_
(^13) _Տերը նորից խոսքն ինձ ուղղեց՝ ասելով.
«Ի՞նչ ես տեսնում»։
Ասացի. «Եռացող կաթսա եմ տեսնում՝ բերանը հյուսիսից դեպի այս կողմ»։_
(^14) _Տերն ինձ ասաց.
«Այս երկրի բնակիչների վրա չարիքները հյուսիսից են բորբոքվելու։_
(^15) _Ահա ես բոլոր թագավորություններին միասին կանչելու եմ հյուսիսի երկրից,-
ասում է Տերը.- գալու են,
եւ ամեն մեկն իր գահն է հաստատելու Երուսաղեմի դարպասների շեմերին,
նրա շրջակա բոլոր պարիսպների վրա
եւ Հուդայի երկրի բոլոր քաղաքների վրա։_
(^16) _Ես դատ ու դատաստանով եմ խոսելու նրանց հետ՝
իրենց գործած բոլոր չարիքների համար,
քանի որ նրանք լքեցին ինձ եւ զոհեր մատուցեցին օտար աստվածներին,
երկրպագեցին իրենց ձեռակերտ կուռքերին։_
(^17) _Դու էլ գոտեպնդվի՛ր, գնա՛ եւ ասա՛ նրանց այն ամենը,
ինչ որ պատվիրելու եմ քեզ։
Չերկնչես նրանցից եւ չվախենաս նրանց առաջ,
քանզի ես քեզ հետ եմ՝ քեզ փրկելու համար,- ասում է Տերը։_
(^18) _Ահավասիկ ես այսօր կանգնեցրի քեզ իբրեւ ամուր քաղաք,
եւ իբրեւ երկաթե սյուն եւ կամ իբրեւ պղնձե հզոր պարիսպ՝
ընդդեմ Հուդայի երկրի բոլոր թագավորների,
նրա իշխանների, նրա քահանաների ու երկրի ժողովրդի։_
(^19) _Նրանք պիտի կռվեն քեզ հետ,
բայց քեզ ոչ մի բան չպիտի կարողանան անել,
քանզի ես քեզ հետ եմ՝ քեզ փրկելու համար»,- ասում է Տերը։_
