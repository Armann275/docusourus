
Վերջին հորդորներ
(^1) Ուստի, սիրելի՛ ու կարոտալի՛ իմ եղբայրներ, որ իմ ուրախությունն ու պսակն եք, այսպես հաստատո՛ւն մնացեք
Տիրոջով, սիրելինե՛ր։
(^2) Աղաչում եմ Եվոդիային եւ աղաչում եմ Սյունտիքին, որ իրար հետ հաշտվեն Տիրոջով։ 3 Այո՛, քեզ էլ եմ աղաչում, իմ
հարազա՛տ լծակից, դո՛ւ էլ օգնիր նրանց, որ ինձ հետ Ավետարանի համար պայքարեցին Կղեմեսի ու իմ մյուս
գործակիցների հետ, որոնց անունները կյանքի գրքի մեջ են։
(^4) Միշտ ուրա՛խ եղեք Տիրոջով, նորից եմ ասում՝ ուրա՛խ եղեք։ 5 Թող ձեր քաղցրությունը հայտնի լինի բոլոր
մարդկանց։ Տերը մոտ է։ 6 Որեւէ բանով մի՛ մտահոգվեք, այլ աղոթքներով ու աղաչանքներով՝ գոհաբանությամբ
հանդերձ, ձեր խնդրանքները հայտնե՛ք Աստծուն։ 7 Եվ Աստծու խաղաղությունը, որ ամեն մտքից վեր է, կպահի ձեր
սրտերն ու մտածումները Քրիստոս Հիսուսով։
(^8) Այսուհետեւ, եղբայրնե՛ր, խորհե՛ք այն բաները, որոնք ճշմարիտ են, պարկեշտ են, արդար են, մաքուր են, սիրելի են,
բարեհամբավ են, առաքինի են, գովելի են։ 9 Այն, ինչ ուսանեցիք, ստացաք, լսեցիք եւ տեսաք իմ մեջ, դա պիտի անեք։ Եվ
խաղաղության Աստվածը կլինի ձեզ հետ։
(^10) Ես չափազանց ուրախացա Տիրոջով, որ դուք եւս խորհեցիք հոգալ ինձ համար, ինչպես որ արդեն հոգում էիք, բայց
առիթ չէիք ունենում։ 11 Կարիքի մեջ լինելու համար չեմ ասում այս բանը, որովհետեւ ես սովորել եմ գոհ լինել իմ
ունեցածով։ 12 Գիտեմ չքավորության մեջ ապրել, գիտեմ առատության մեջ ապրել. ամեն ինչում եւ ամեն բանի սովորել
եմ՝ թե՛ հագենալ, թե՛ քաղցել, թե՛ առատության, թե՛ չքավորության։ 13 Ամեն ինչ կարող եմ նրանով, որ զորացրեց ինձ։
(^14) Բայց լավ արեցիք, որ օգնեցիք ինձ նեղությանս մեջ։ 15 Դուք էլ գիտեք, ո՜վ փիլիպեցիներ, որ Ավետարանի քարոզության
սկզբում, երբ ես ելա Մակեդոնիայից, ոչ մի եկեղեցի մասնակից չեղավ ինձ տալու եւ առնելու հարցում, ձեզնից բացի,^16 որ
մեկ-երկու անգամ իմ պետքերի համար օգնություն ուղարկեցիք նաեւ Թեսաղոնիկե։ 17 Ոչ թե նվերներ եմ փնտրում, այլ
այն պտուղը, որ ավելանալու է ձեր հաշվին։ 18 Իսկ ես ամեն ինչ ունեմ եւ առատության մեջ եմ. լիացած եմ այն ամենով,
որ ստացա ձեզնից Եպափրոդիտոսի ձեռքով, որ անուշահոտություն է, զոհ՝ ընդունելի ու հաճելի Աստծուն։ 19 Իմ
Աստված էլ ձեր բոլոր պետքերը փառավորապես կհոգա ըստ իր առատության, Քրիստոս Հիսուսի միջոցով։ 20 Աստծուն
եւ մեր Հորը փառք հավիտյանս հավիտենից. ամեն։
(^21) Ողջունե՛ք Քրիստոս Հիսուսով բոլոր սրբերին։ 22 Ողջունում են ձեզ այն եղբայրները, որ ինձ հետ են։ 23 Ողջունում
են ձեզ բոլոր սրբերը, հատկապես նրանք, որ կայսեր ծառայության մեջ են։ 24 Տեր Հիսուս Քրիստոսի շնորհը ձեր հոգու
հետ թող լինի. ամեն։



