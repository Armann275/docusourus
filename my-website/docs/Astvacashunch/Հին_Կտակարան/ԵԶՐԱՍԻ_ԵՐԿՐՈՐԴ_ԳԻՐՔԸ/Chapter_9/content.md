
Եզրասը մերժում է խառն ամուսնությունը
( Ա Եզր. 8.65-87)
(^1) Այս ամենից հետո իշխանները մոտեցան ինձ եւ ասացին. «Իսրայելի ժողովուրդը, քահանաներն ու ղեւտացիները
չզատվեցին երկրի ժողովուրդներից ու նրանց գարշություններից՝ քանանացիներից, քետացիներից, փերեզացիներից,
հեբուսացիներից, ամովնացիներից, մովաբացիներից, եգիպտացիներից եւ ամորհացիներից։ 2 Որովհետեւ նրանց
դուստրերից կանայք առան իրենց եւ իրենց որդիների համար եւ նրանց սուրբ սերմը, խառնակվելով այդ երկրի
ժողովուրդների հետ, պղծվեց. այս անօրենության սկիզբը իշխանները դրեցին»։ 3 Երբ ես լսեցի այս խոսքերը, պատռեցի
իմ հագուստները, փետեցի իմ մազերն ու մորուքը եւ նստեցի սգավոր։ 4 Ինձ մոտ հավաքվեցին բոլոր նրանք, որ
երկյուղում էին Իսրայելի Աստծուց պանդխտությունից վերադարձածների անհավատարմության համար, եւ ես այդպես
սգավոր նստեցի մինչեւ երեկոյան զոհի ժամը։
(^5) Երեկոյան զոհի ժամին վեր կացա իմ տառապանքից, իմ պատառոտված հագուստներով ծնկաչոք խոնարհվեցի եւ
ձեռքերս տարածելով՝ վեր բարձրացրի դեպի Տերը՝ Աստված,^6 ու ասացի. «Տե՛ր, իմ Աստվա՛ծ, ամաչում եւ զարհուրում
եմ քեզանից, բարձրացրո՛ւ, Տե՛ր, իմ Աստվա՛ծ, իմ երեսը դեպի քեզ, որովհետեւ մեր անօրենությունները մեր գլուխներից
էլ վեր բարձրացան, իսկ մեր մեղքերը մեծացան եւ մինչեւ երկինք հասան։ 7 Մեր հայրերի տարիներից ու ժամանակներից
մինչեւ այսօր մեծամեծ մեղքերի մեջ ենք եղել, եւ մեր մեղքերի պատճառով մեզ եւ մեր թագավորներին ու մեր որդիներին
կոտորածի, գերության եւ հափշտակության մատնեցիր հեթանոս թագավորների ձեռքը, եւ ամոթահար եղանք մինչեւ
այսօր։ 8 Այժմ, Տե՛ր, Աստվա՛ծ մեր, քո գթությունը տարածվեց մեզ վրա, եւ մեզ փրկություն շնորհեցիր ու հաստատեցիր
քո սուրբ վայրում։ Այսօր լուսավորեցիր մեր աչքը, Տե՛ր, Աստվա՛ծ մեր, եւ փոքրիշատե կենդանություն պարգեւեցիր մեզ
մեր ստրկության մեջ։ 9 Որովհետեւ ստրուկ եղանք, բայց մեր ստրկության ժամանակ չլքեցիր մեզ, Տե՛ր, Աստված մեր, եւ
պարսից թագավորի առաջ քո ողորմությունն իջավ մեզ վրա՝ մեզ կենդանություն տալու, որպեսզի կանգնեցնենք մեր
Աստծու տունը, վերականգնենք եւ շինենք այս անապատը, ցանկապատ եւ ամուր պարիսպ գցենք Հուդայի եւ
Երուսաղեմի համար։ 10 Արդ, այս ամենի համար ի՞նչ պատասխան տանք քեզ, Տե՛ր, որովհետեւ անտեսեցինք քո օրենքն
ու պատվիրանները,^11 որ տվեցիր մեզ քո ծառա մարգարեների միջոցով՝ այսպես ասելով. “Այն երկիրը, ուր մտնելու ես՝
ժառանգելու այն, պղծված է այդ երկրի ազգերի պղծությամբ, իրենց աղտեղություններով լի է այն։ 12 Հետեւաբար նրանց
դուստրերից քո որդիներին կին չառնես եւ քո դուստրերին կնության չտաս նրանց որդիներին եւ հավիտյանս չցանկանաս
նրանց հետ խաղաղություն կնքել, որպեսզի հզոր լինես՝ երկրի բարիքներն ուտելու համար, եւ քո որդիները հավիտյան
ժառանգեն այդ երկիրը”։ 13 Մեր չար գործերի ու մեր մեծ մեղքերի պատճառով մեր գլխով անցած դեպքերից հետո դու,
Տե՛ր, բազում անգամ թողեցիր մեր մեղքերը եւ մեզ այսպիսի զավակ եւ արմատ տվեցիր։ 14 Իսկ մենք, անտեսելով քո
օրենքները, դարձյալ խոտորվեցինք եւ խառնակվեցինք երկրի հեթանոսների աղտեղությունների հետ, սակայն դու
չբարկացար եւ չոչնչացրիր մեզ այն աստիճան, որ ոչ մի զավակ կամ արմատ չմնար։ 15 Տե՛ր, Աստվա՛ծ Իսրայելի, դու
արդար ես եւ ճշմարիտ, որովհետեւ չոչնչացրիր մեր զավակին, այլ մեր զավակն ու արմատը մնացին մինչեւ այսօր, եւ արդ
մենք մեր անօրենություններով կանգնած ենք քո առաջ եւ չենք կարողանում բարձրացնել մեր գլուխները եւ կանգնել քո
առջեւ, որովհետեւ բազմացան մեր անօրենությունները, եւ մեր չարիքները մեր գլուխներից ավելի վեր բարձրացան»։
