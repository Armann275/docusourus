
Եգիպտոսը պարտվում է Նաբուքոդոնոսորից
Եգիպտոսի մասին
(^1) Ահա Երեմիա մարգարեին ուղղված Տիրոջ խոսքը եգիպտական բոլոր ազգերի մասին 2 եւ եգիպտացիների արքա
Նեքավով փարավոնի զորաբանակի մասին, որը գտնվում էր Եփրատ գետի մոտ՝ Քարքամիսում, եւ որին Հովսիայի
որդու՝ Հուդայի երկրի արքա Հովակիմի չորրորդ տարում ջախջախեց բաբելացիների Նաբուքոդոնոսոր արքան։
(^3) _«Զենք ու վահա՛ն վերցրեք,
մտե՛ք մարտի մեջ,_
(^4) _պատրաստե՛ք երիվարները,
ձի՛ հեծեք, ո՛վ սպառազինվածներ,
դրե՛ք սաղավարտները,
առա՛ջ ուղղեք գեղարդները,
հագե՛ք ձեր զրահները։_
(^5) _Բայց այդ ի՞նչ է կատարվում.
դրանք ահավասիկ զարհուրածներն են,
որ դեպի հետ են շարժվում,
որովհետեւ նրանց զորավոր մարդիկ ջախջախվեցին,
եւ իրենք փախուստի են դիմել,
իսկ դրանցից նրանք, որ շրջապատման մեջ ընկան,
չպիտի վերադառնան,- ասում է Տերը։-_
(^6) _Ո՛չ արագաշարժը պիտի փախչի,
ո՛չ էլ հզորը փրկվի.
հյուսիսի կողմերում, Եփրատ գետի մոտ,
նրանք ուժասպառ եղան ու կործանվեցին։_
(^7) _Ո՞վ է սա, որ բարձրացել է գետի պես,
եւ ջրեր կուտակած գետերի պես հորձանք է տալիս։_
(^8) _Եգիպտոսի ջրերը գետի պես հորդել են,
գետի պես ալեկոծված են նրա ջրերը,
եւ ասում է. “Ես կելնեմ ու կծածկեմ երկիրը,
կկործանեմ քաղաքներն ու նրանց բնակիչներին։_
(^9) _Երիվարնե՛ր հեծեք,
կառքե՛ր լծեք, ելե՛ք,
ո՛վ եթովպացի մարտիկներ եւ զինավառ լիբիացիներ,
վե՛ր կացեք, աղեղներդ լարե՛ք,
ո՛վ լյուդացիներ”»։_
(^10) _Այս օրն ահա Տիրոջ՝ մեր Աստծու վրեժխնդրության օրն է՝
իր թշնամիներից վրեժ առնելու համար։_


Սուրը պիտի ուտի եւ հագենա,
պիտի հարբի նրանց արյունից,
որովհետեւ Զորությունների Տիրոջ զոհը հյուսիսի երկրից պիտի լինի,
Եփրատ գետի ափին։
(^11) _Գնա՛ Գաղաադ
եւ բուսայուղ դե՛ղ հավաքիր
եգիպտացիների կույս դստեր համար.
իզուր ես դեղաբույսեր հավաքում.
ոչ մի տեղից քեզ օգուտ չկա։_
(^12) _Ազգերը լսեցին քո գույժը, եւ երկիրը լցվեց քո աղաղակով.
պատերազմողը պատերազմողի հետ բախվեց ու թուլացավ,
եւ երկուսն էլ միասին ընկան»։_
(^13) Ահա այն խոսքը, որ Տերը հայտնեց Երեմիա մարգարեի միջոցով, երբ բաբելացիների Նաբուքոդոնոսոր արքան
եկավ՝ հարված հասցնելու եգիպտացիների երկրին.
(^14) _Գուժե՛ք Եգիպտոսում,
ձա՛յն արձակեք Մագդողում,
իմա՛ց տվե՛ք Մեմփիսին,
ազդարարե՛ք Տափնասին.
«Արի՛, պատրա՛ստ եղիր,
որովհետեւ սուրը կերավ քո ճյուղերը,_
(^15) _քո ընտիր ցուլը փախուստ տվեց, չմնաց,
քանի որ Տերը լքեց նրան»։_
(^16) _Եվ բազմությունը տկարացավ ու ընկավ.
ամեն մեկն իր ընկերոջն ասաց.
“Եկե՛ք հեթանոսի սրից յուրաքանչյուրս դառնանք դեպի մեր ժողովուրդը,
ամեն մեկը գնա իր երկիրը։_
(^17) _Եգիպտացիների փարավոն արքայի անունը դրե՛ք Սաովն-Եբիր-Մովեդ։_
(^18) _«Կենդանի եմ ես,- ասում է Տերը,-
Զորությունների թագավոր է նրա անունը։
Ինչպես գահավանդակն է լեռների մեջ,
կամ ինչպես Կարմելոսը՝ ծովում,
նա պետք է գա։_
(^19) _Գերության պատրաստությո՛ւն տես,
ո՛վ դուստր, բնակի՛չ Եգիպտոսի,
քանզի Մեմփիսն ավերակ պիտի դառնա,
եւ վայ պիտի տան նրան՝
այնտեղ բնակիչներ չլինելու պատճառով։_
(^20) _Եգիպտոսը զարդարված ու գեղեցիկ երինջ է.
նրա կործանումը հյուսիսից եկավ։_
(^21) _Նրա վարձկանները նրա մեջ նման են պարարտ եզների,
ու նրանք էլ առհասարակ փախուստի պիտի դիմեն եւ չպիտի հանդարտվեն,
որովհետեւ նրանց վրա եկավ կործանման օրը,
եւ հասավ վրեժխնդրության ժամանակը։_
(^22) _Նրանց ձայնը լինելու է օձի շչյունի նման,
քանի որ նրանք ավազի միջով են գնալու։
Տապարակիրները նրա վրա են գալու
անտառահատների պես։_
(^23) _Կտրե՛ք նրա Անտառները,- ասում է Տերը,-
քանզի նրանց հաշիվը ոչ ոք չի կարող անել.
նրանք մորեխից ավելի են բազմացել,
նրանց թիվ չկա։_
(^24) _Ամոթով մնաց Եգիպտոսի դուստրը,
նա մատնվեց հյուսիսի զորքերի ձեռքը»։_
(^25) Զորությունների Տերը՝ Իսրայելի Աստվածն ասում է. «Ահա ես վրեժխնդիր եմ լինելու նրա որդի Ամովնից,
փարավոնից ու եգիպտացիներից, նրանց աստվածներից ու նրա թագավորներից, փարավոնից ու նրան
ապավինողներից.^26 նրանց մատնելու եմ նրանց հոգիները պահանջողների ձեռքը, բաբելացիների Նաբուքոդոնոսոր
արքայի ձեռքը ու նրա պաշտոնյաների ձեռքը, եւ այնուհետեւ այն պիտի բնակեցվի առաջվա նման,- ասում է Տերը։
(^27) _Բայց դու մի՛ վախեցիր, ո՛վ իմ ծառա Հակոբ,
դու մի՛ զարհուրիր, ո՛վ Իսրայել,
քանզի ես ահա փրկելու եմ քեզ հեռաստանից,
իսկ քո սերունդը՝ նրանց գերությունից։
Պիտի վերադառնա Հակոբը,
դադար պիտի առնի ու ննջի,
եւ չի լինելու որեւէ մեկը, որ լլկի նրան։_
(^28) _Դու մի՛ վախեցիր, ո՛վ իմ ծառա Հակոբ,- ասում է Տերը,-
որովհետեւ ես քեզ հետ եմ._


_եթե ես բնաջնջեմ այն բոլոր ազգերին,
որոնց մեջ ցրեցի քեզ,
քե՛զ, սակայն, չեմ բնաջնջելու։
Քեզ արդարությամբ պիտի խրատեմ, թեեւ լրիվ չպիտի արդարացնեմ»։_
