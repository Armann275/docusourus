
Իսրայելը՝ պոռնկուհի
(^1) _«Եթե մարդն արձակի իր կնոջը,
եւ սա հեռանա նրանից ու ամուսնանա ուրիշ տղամարդու հետ,
ապա նորից հետ գա նախկին մարդու մոտ,
արդյոք այդ կինը ամբողջապես պղծված չի՞ լինի։
Իսկ դու պոռնկացար բազում հովիվների հետ
եւ վերադարձար ինձ մոտ,- ասում է Տերը։-_
(^2) _Բարձրացրո՛ւ աչքերդ,
ուղիղ դեպի առա՛ջ նայիր եւ տե՛ս,_


թե քո ճանապարհներին ուր ասես պղծությամբ չթաթախվեցիր։
Ագռավի պես մենակ ու անօգնական՝
նստեցիր այդ ճանապարհներին
եւ քո պոռնկություններով ու չարություններով երկիրը պղծեցիր։
(^3) _Ի գայթակղություն քեզ՝
բազում հովիվներ ունեցար,
պոռնիկ կնոջ կերպարանք առար եւ բոլորի մոտ կորցրիր քո ամոթը։_
(^4) _Չընդունեցիր ինձ իբրեւ Տեր,
իբրեւ Հայր եւ Իշխան քո կուսության։_
(^5) _“Մի՞թե Տերը հավիտյան բարկացած պիտի մնա
եւ բարկությունն ընդմիշտ պիտի պահի՞”.-
ահա այսպես ասացիր դու,
գործեցիր այդ բոլոր չարիքները եւ զորացար»։_
(^6) Հովսիա արքայի օրոք Տերն ինձ ասաց. «Տեսա՞ր, թե ի՛նչ արեց Իսրայելի այդ բնակչությունը. միայնակ գնաց եւ
այնտեղ՝ բոլոր բարձր լեռների վրա ու բոլոր սաղարթախիտ ծառերի տակ, պոռնկացավ։
(^7) Այդքան պոռնկանալուց հետո ես նրան ասացի՝ “Ինձ մո՛տ վերադարձիր”, բայց չվերադարձավ։ Նրա ցոփությանն
ականատես եղավ ուխտադրուժ Հուդան։
(^8) Նաեւ այս տեսա. Իսրայելի բնակչությունն ամբողջովին տարվեց շնությամբ եւ բռնվեց դրա մեջ, արձակեցի նրան,
ապահարզանի թուղթ տվեցի ձեռքը, ու ես տեսա, որ նրա ուխտադրուժ քույրը՝ Հուդան, չզարհուրեց, այլ գնաց ու ինքն
էլ պոռնկացավ։
(^9) Նա իր պոռնկությամբ, որ չնչին բան էր համարում, երկիրը պղծեց՝ քարի ու փայտի հետ շնանալով։
(^10) Այս ամենից հետո,- ասում է Տերը,- նրա ուխտադրուժ քույր Հուդան չվերադարձավ դեպի ինձ ամբողջ սրտով, այլ
վերադարձավ ստությամբ։
(^11) Իսրայելը,- ասում է ինձ Տերը,- արդարացրեց իր ապստամբությունը ուխտազանց Հուդայի համեմատությամբ։
(^12) Այլ գնա՛ եւ այս պատգամները հռչակի՛ր հյուսիսի կողմերում՝ ասելով.
_“Ինձ մո՛տ վերադարձիր, ո՛վ դու Իսրայելի բնակչություն,- ասում է Տերը։-
Ես ձեզ վրա չեմ բարկանա,
քանզի ես ողորմած եմ,-
ասում է Տերը,
ձեր դեմ հավիտյան ոխ չեմ պահի։_
(^13) _Բայց դու գիտակցի՛ր քո անօրենությունները,
որովհետեւ դու ամբարշտացար Տիրոջ՝ քո Աստծու դեմ
եւ օտարների համար քո ճանապարհները տարածեցիր բոլոր սաղարթախիտ ծառերի տակ,
իսկ իմ ձայնը չլսեցիր,- ասում է Տերը։-_
(^14) Ինձնից հեռացա՛ծ որդիներ, դարձե՛ք ինձ մոտ, որպեսզի ես ձեզ տիրեմ,- ասում է Տերը։- Կվերցնեմ ձեզ. ամեն
քաղաքից՝ մեկին եւ ամեն ցեղից՝ երկուսին ու ձեզ կտանեմ Սիոն։
(^15) Իմ սրտին հաճելի հովիվներ կտամ ձեզ. թող նրանք հովվեն ձեզ՝ հովվելով իմաստությամբ։
(^16) Ու երբ երկրի վրա այն օրերին դուք բազմանաք ու աճեք,- ասում է Տերը,- այլեւս չեն ասելու՝ “Իսրայելի Սուրբի
Ուխտի տապանակը”. չի հիշվելու այն, նրա անունն այնտեղ չի տրվելու, այլեւս չի փնտրվելու այն եւ նորը չի շինվելու։
(^17) Այն օրերին ու այն ժամանակ Երուսաղեմը Տիրոջ աթոռ են կոչելու. բոլոր ազգերը Տիրոջ անվան համար
հավաքվելու են Երուսաղեմում եւ այլեւս չեն հետեւելու իրենց սրտերի չար խորհուրդներին։
(^18) Այն օրերին Իսրայելի տունը միանալու է Հուդայի տանը, եւ հյուսիսից ու բոլոր գավառներից միասին գալու են այն
երկիրը, որն իբրեւ ժառանգություն տվեցի նրանց հայրերին”»։
(^19) _Ես ասացի. «Թող լինի՛, Տե՛ր»։
«Ձեզ որդիներիս մեջ կարգել կամեցա՝
ձեզ տալու ընտիր երկիրը՝
իբրեւ ազգերի Ամենակալ Աստծու մեծահռչակ ժառանգություն.
ասացի, որ հայր կոչես ինձ
եւ այլեւս երես չթեքես ինձնից։_
(^20) _Բայց ինչպես կինն է անարգում իր ամուսնուն,
այնպես էլ դու անարգեցիր ինձ, ո՛վ Իսրայելի տուն,- ասում է Տերը։-_
(^21) _Լացի ու պաղատանքի ձայն լսվեց իսրայելացիների շուրթերից,
քանի որ անիրավություն գործեցին իրենց ճանապարհներին
եւ մոռացան Աստծուն՝ իրենց Սրբին։_
(^22) _Դարձե՛ք, որդինե՛ր, դարձե՛ք, եւ ես կբուժեմ ձեր վերքերը»։
Նրանք ասացին. «Ահա մենք կանք,
քանզի դու ես Տերը՝ մեր Աստվածը։_
(^23) _Արդարեւ, ունայն էին բլուրների եւ բարձունքների պաշտամունքը
եւ նրանց զորությունը._


_Իսրայելի տան փրկությունը Տիրոջ՝ մեր Աստծու ձեռքին է։_

(^24) _Մեր մանկությունից ի վեր խայտառակությունը սպառեց մեր հայրերի վաստակը՝
նրանց հոտերն ու նախիրները, նրանց տղաներին ու աղջիկներին։_
(^25) _Մեր ամոթով քուն մտանք,
եւ մեր անարգանքները մեզ ծածկեցին,
քանի որ մենք եւ մեր հայրերը մանկությունից մինչեւ այսօր
մեր Աստծու առաջ մեղք գործեցինք եւ Տիրոջ՝ մեր Աստծու ձայնը չլսեցինք»։_
