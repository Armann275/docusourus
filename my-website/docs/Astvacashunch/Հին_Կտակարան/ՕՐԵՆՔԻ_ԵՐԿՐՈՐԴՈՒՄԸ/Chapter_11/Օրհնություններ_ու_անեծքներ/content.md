
Աստծու մեծությունը
(^1) «Սիրի՛ր Տիրոջը՝ քո Աստծուն, եւ պահի՛ր նրա պատգամները եւ նրա օրենքները, նրա պատվիրաններն ու նրա
կանոնները քո կյանքի բոլոր օրերին։ 2 Այսօր իմ խոսքը չեմ ուղղում ձեր որդիներին, որոնք ո՛չ գիտեն, ո՛չ էլ տեսել են
Տիրոջ՝ քո Աստծու դաստիարակությունը՝ նրա մեծագործությունները, հզոր ձեռքը եւ բարձր բազուկը,^3 նրա նշաններն
ու զարմանահրաշ գործերը, որ նա արեց Եգիպտոսում եգիպտացիների փարավոնի եւ նրա ամբողջ երկրի հանդեպ։
(^4) Նաեւ այն, թե Տերն ի՛նչ բերեց եգիպտացիների զորքերի, նրանց կառքերի ու երիվարների գլխին, թե նրանց ինչպե՛ս
ջրասույզ արեց Կարմիր ծովի մեջ, երբ սրանք հարձակվում էին մեր թիկունքից, եւ անհետացրեց նրանց հավիտյան։
(^5) Նաեւ այն, թե ի՛նչ արեց ձեզ համար անապատում, մինչեւ որ եկաք այս վայրը։ 6 Եվ թե ի՛նչ բերեց Դաթանի ու Աբիրոնի
գլխին, որոնք Ռուբենի ցեղից Եղիաբի որդիներն էին, թե ինչպես երկիրը, իր երախը բանալով, ամբողջ Իսրայելի միջից
կուլ տվեց նրանց, նրանց ընտանիքներն ու վրանները, նրանց ողջ ունեցվածքը։ 7 Ձեր աչքերը տեսան Տիրոջ բոլոր
մեծամեծ գործերը, որ նա արեց ձեր մեջ մինչեւ այսօր»։
(^8) «Ուրեմն պահե՛ք նրա բոլոր պատվիրանները, որ ես այսօր պատգամում եմ ձեզ, որպեսզի ապրեք, բազմանաք,
մտնեք ու ժառանգեք այն երկիրը, դեպի ուր անցնում եք Հորդանան գետով՝ ժառանգելու այն,^9 որպեսզի երկար ապրեք
այն երկրում, որ Տերը երդվեց ձեր հայրերին՝ տալու նրանց, եւ նրանցից հետո՝ նրանց զավակներին, մի երկիր, որ կաթ ու
մեղր է բխեցնում։
(^10) Այն երկիրը, ուր դուք մտնելու եք՝ ժառանգելու, նման չէ եգիպտացիների երկրին, որտեղից դուք դուրս եկաք,
որտեղ երբ սերմը ցանում էիք, պետք է ջրեիք ու տքնաջան աշխատեիք ձեր ոտքերով, ինչպես բանջարանոցը։ 11 Իսկ այն
երկիրը, ուր դուք պիտի մտնեք ժառանգելու համար, լեռնային ու դաշտային երկիր է եւ երկնքի անձրեւի ջուրն է խմում։
(^12) Դա մի երկիր է, որը Տերը՝ քո Աստվածը, խնամում է, տարվա սկզբից մինչեւ տարվա վերջը շարունակ Տիրոջ՝ քո Աստծու
աչքը նրա վրա է։
(^13) Եթե ընդունես նրա բոլոր պատվիրանները, որոնք ես այսօր հաղորդում եմ քեզ, այն է՝ սիրես Տիրոջը՝ քո Աստծուն,
պաշտես նրան քո ամբողջ սրտով ու քո ամբողջ հոգով,^14 ապա նա իր ժամանակին ձեր երկրին կտա գարնանային ու
աշնանային անձրեւները, որպեսզի կարողանաս ամբարել քո ցորենը, քո գինին ու քո յուղը։ 15 Նա քո դաշտերին խոտ
կտա քո անասունների համար։ Կուտես եւ կհագենաս։ 16 Զգո՛ւյշ եղեք, չլինի թե ամբարտավանանան ձեր սրտերը, եւ մեղք
գործեք՝ օտար աստվածների պաշտելով ու երկրպագելով նրանց։ 17 Այն ժամանակ Տերը խիստ կզայրանա ձեզ վրա,
արգելք կդնի երկնքի վրա, անձրեւ չի լինի, հողն իր բերքը չի տա, եւ դուք շատ արագ կկորչեք այս բարեբեր երկրից, որ
Տերը տվել է ձեզ։
(^18) Այս խոսքերը դրե՛ք ձեր սրտում ու ձեր հոգում, որպես նշան դրանք կապե՛ք ձեր ձեռքերին, որ մշտապես մնան ձեր
աչքերի առջեւ։ 19 Դուք դրանք սովորեցրե՛ք ձեր որդիներին եւ դրանց մասին խոսե՛ք տանը նստելիս ու ճանապարհ գնալիս,
ննջելիս ու արթնանալիս։ 20 Դրանք գրե՛ք ձեր տների դրանդիներին ու ձեր դռներին,^21 որպեսզի ձեր կյանքը երկար լինի,
ինչպես նաեւ ձեր որդիների կյանքը այն երկրի վրա, որ Տերը երդվել է ձեր հայրերին՝ տալու ձեզ, այնքան ժամանակ,
որքան որ երկինքը կլինի երկրի վրա։


(^22) Եթե ընդունեք այս բոլոր պատվիրանները, որոնք ես այսօր հաղորդում եմ ձեզ անել, եւ սիրեք Տիրոջը՝ ձեր Աստծուն,
գնաք նրա ճանապարհով ու հարեք նրան,^23 ապա Տերը ձեր առջեւից կհեռացնի այդ բոլոր ազգերին, եւ դուք կնվաճեք
ձեզանից մեծ ու հզոր ազգերի։ 24 Բոլոր այն վայրերը, ուր կկոխեն ձեր ոտքերը, ձերը կլինեն. անապատից մինչեւ
Անդրլիբանան, Մեծ գետից՝ Եփրատ գետից մինչեւ Արեւմտյան ծովը կլինեն ձեր սահմանները։ 25 Ոչ ոք ձեզ չի դիմադրի,
Տերը՝ ձեր Աստվածը, ձեր ահն ու սարսափը կսփռի ամբողջ երկրի վրա, ուր դուք ոտք կդնեք, ինչպես ասել է ձեզ Տերը»։
(^26) «Ես այսօր, ահա, ձեր առջեւ եմ դնում օրհնություններ ու անեծքներ։ 27 Օրհնություն, եթե լսեք պատվիրանները,
որոնք ես այսօր պատգամում եմ ձեզ,^28 եւ անեծքներ՝ եթե չլսեք Տիրոջ՝ ձեր Աստծու պատվիրանները, որոնք ես այսօր
հաղորդում եմ ձեզ, շեղվեք այն ճանապարհից, որ ես պատվիրեցի ձեզ՝ գնալով ու պաշտելով օտար աստվածների, որոնց
չեք ճանաչում։ 29 Երբ Տերը՝ քո Աստվածը, տանի քեզ այն երկիրը, դեպի ուր անցնում ես Հորդանան գետով, որպեսզի
ժառանգես այն, ապա օրհնությունները կանչիր Գարիզին լեռան վրա եւ անեծքները՝ Գեբաղ լեռան վրա։ 30 (Դրանք
Հորդանան գետի այն կողմում են՝ դեպի արեւմուտք տանող ճանապարհի հետեւում, քանանացիների երկրում, որոնք
բնակվում են արեւմուտքում, Գաղգաղայի մոտ, Բարձր կաղնու [* _Էլոնե Մորեք_ ] մերձակայքում)։ 31 Դուք պիտի անցնեք
Հորդանան գետը՝ մտնելու եւ ժառանգելու այն երկիրը, որ Տերը՝ Աստված, տալու է ձեզ որպես ժառանգություն
հավիտյան։ Ժառանգե՛ք այն եւ բնակվե՛ք նրա մեջ:
(^32) Զգո՛ւյշ եղեք, որ կատարեք նրա բոլոր հրամանները եւ այս կանոնները, որ ես այսօր տալիս եմ ձեզ»։
