
Հովնանի աղոթքը
(^1) Տերը հրաման տվեց մի խոշոր կետի կուլ տալ Հովնանին, եւ երեք ցերեկ ու երեք գիշեր Հովնանը կետի փորում էր։
(^2) Հովնանն աղոթեց Տիրոջը՝ Աստծուն, կետի փորի մեջ 3 եւ ասաց.
_«Իմ նեղության մեջ կանչեցի Տիրոջը՝ իմ Աստծուն,
եւ լսեց ինձ՝ իմ աղաչանքը, դժոխքի որովայնից։
Տե՛ր, լսի՛ր իմ ձայնը։_
(^4) _Ինձ գցեցիր ծովի սրտի խորքերը,
եւ գետերը պաշարեցին ինձ։
Քո բոլոր կոհակներն ու քո ալիքներն անցան իմ վրայով,_
(^5) _եւ ասացի, թե՝ “Մերժվեցի քո աչքից.
արդ նորից կկարողանա՞մ նայել քո սուրբ տաճարին”։_
(^6) _Ջրերը թափվեցին ինձ վրա մինչեւ շունչս։
Դժնդակ անդունդները պաշարեցին ինձ։ Գլուխս մտավ_
(^7) _լեռների փապարներով,
իջա երկիր, որի նիգերն իր հավիտենական փականքներն են.
իմ կյանքը դուրս կգա կործանումից։
Տե՛ր իմ, Աստվա՛ծ,_^8 _իմ հոգու տկարանալու ժամանակ
քեզ կանչեցի,
հիշեցի Տիրոջը.
եւ թող իմ աղոթքները գան դեպի քո սուրբ տաճարը։_
(^9) _Ովքեր պահում էին ունայնությունն ու ստությունը,_


թողեցին իրենց ողորմությունը։
(^10) _Բայց ես օրհնության եւ խոստովանության ձայնով
քեզ պատարագ կմատուցեմ, որ ուխտեցի
եւ կհատուցեմ Տիրոջ փրկության համար»։_
(^11) Եվ Տիրոջից հրաման տրվեց վիշապ ձկանը, եւ նրան ցամաք թքեց։
