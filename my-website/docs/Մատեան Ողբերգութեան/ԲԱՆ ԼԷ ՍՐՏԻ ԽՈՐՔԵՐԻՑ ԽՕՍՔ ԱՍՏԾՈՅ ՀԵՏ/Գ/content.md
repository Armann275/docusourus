
Արդ, ոչ թէ մարդկանցից են գալիս
կշտամբանքներս, ինչպէս Յոբն է ասում,
Այլ ամենատես աչքերից վերին հրամայողիդ,
Որի երկիւղից խիղճս տագնապած` սոսկում եմ,
սարսում կասկածանքներով:
Եւ սակայն դարձեալ սրտաբեկ`
Ապաստանում եմ յոյսիդ հաստատուն, կենդանի,
անեղծ.
Որպէսզի ողորմութեամբ նայես դու ինձ,
Իբրեւ կորստեան պատժին արժանու,
Երբ ես երկնայնիդ բարերարութեանը
ներկայանամ ձեռնունայն եւ ապշահար,
Երախտիքները անպատում փառքիդ բերեմ ես ինձ


հետ ու քեզ յիշեցնեմ.
Քեզ, որ ո՛չ մոռացութեամբ տարուած ես նիրհում,
Ոչ էլ մինչեւ իսկ ակնթարթի չափ ընդմիջումներով`
հեծեծանքներն ես անտեսում վշտի:
Վերցրո՛ւ ինձանից, աղաչում եմ քեզ, լուսաւոր
խաչովդ` խեղդը յանցանքիս,
Հոգատարութեամբ տարակուսական տխրութիւնը
իմ,
Փշանիւթ պսակով` բողբոջն իմ մեղքերի,
Գանակոծութեամբ` հարուածը մահիս,
Ապտակի յուշով` տանջանքն ամօթիս,
Թքի թշնամանքով` գարշութիւնս անգոսնելի,
Լեղու ճաշակմամբ` դառնութիւնը հոգուս:
