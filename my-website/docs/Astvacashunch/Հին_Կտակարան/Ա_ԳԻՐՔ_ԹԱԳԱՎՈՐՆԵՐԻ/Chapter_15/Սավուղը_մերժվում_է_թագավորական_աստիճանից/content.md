
Պատերազմ ամաղեկացիների դեմ
(^1) Սամուելը Սավուղին ասաց. «Ինձ Տերն առաքեց, որ քեզ թագավոր օծեմ իմ ժողովրդի՝ Իսրայելի վրա։ Արդ, լսի՛ր
Տիրոջ պատգամները։ 2 Այսպես է ասում Զորությունների Տերը. “Հիմա Իսրայելի դեմ Ամաղեկի արածների համար վրեժ
եմ լուծելու։ Ինչո՞ւ փակեց Իսրայելի ճանապարհը Եգիպտոսից ելքի ժամանակ։ 3 Արդ, գնա՛ եւ հարվածի՛ր Ամաղեկին ու
Հարիմին եւ ոչնչացրո՛ւ այն ամենը, ինչ նրանց է պատկանում։ Նրանցից ոչ ոք չպետք է փրկվի։ Կկոտորես նրանց ու
կոչնչացնես բոլորին՝ տղամարդ թե կին, երեխա թե կաթնակեր մանուկ, արջառ ու ոչխար, ուղտ ու էշ”»։ 4 Սավուղը
հրաման տվեց ժողովրդին եւ հաշվառում անցկացրեց Աղիմում։ Չորս հարյուր հազարանոց հետեւակ զորք կար, երեսուն
հազարանոց հետեւակ զորք էլ՝ Հուդայից։ 5 Սավուղը եկավ մինչեւ Ամաղեկի քաղաքները, եւ բանակը դարանամուտ եղավ
հեղեղատում։ 6 Սավուղն ասաց կինեցիներին. «Խո՛ւյս տվեք, հեռացե՛ք ամաղեկացիներից, որ ձեզ էլ նրանց հետ
չկոտորեմ, քանի որ Եգիպտոսից ելնելու ժամանակ բարյացակամ եք եղել Իսրայելի որդիների հանդեպ»։ Եվ կինեցիները
Ամաղեկի զորքից հեռացան։ 7 Սավուղը Ամաղեկի զորքին ջախջախեց Եվիլատից մինչեւ Սուր, որը գտնվում է Եգիպտոսի
դիմաց։ 8 Նա կենդանի բռնեց Ամաղեկի թագավոր Ագագին, իսկ Հարիմի ամբողջ ազգը սրի քաշեցին։ 9 Սավուղը եւ ողջ
ժողովուրդը կենդանի թողեցին Ագագին, խնայեցին ընտիր ոչխարների ու արջառների հոտերը, պտղատու եւ խաղողի
այգիները, ամեն տեսակ բարիքները, չուզեցին ոչնչացնել դրանք, իսկ ինչ որ անարժեք ու անպետք էր, բնաջնջեցին։
(^10) Տերը խոսքն ուղղեց Սամուելին՝ ասելով. (^11) «Զղջացել եմ, որ թագավոր դարձրի Սավուղին, քանի որ ինձնից շուռ
եկավ եւ իմ խոսքերը չպահեց»։ Սամուելը տրտմեց եւ ամբողջ գիշերն աղոթեց Տիրոջը։ 12 Սամուելն առավոտ կանուխ
գնաց՝ հանդիպելու Իսրայելին։ Սամուելին հայտնեցին՝ ասելով. «Սավուղը եկել է Կարմելոս, իր համար հուշարձան
կանգնեցրել եւ մարտակառքերը հետ դարձնելով՝ իջել է Գաղգաղա»։
(^13) Սամուելը եկավ Սավուղի մոտ, երբ նա Տիրոջը ողջակեզներ էր մատուցում Ամաղեկից բերած ավարի լավագույն
մասից։ Երբ Սամուելը եկավ Սավուղի մոտ, Սավուղն ասաց նրան. «Ո՜վ Տիրոջ օրհնյալ, կատարեցի այն, ինչ Տերն ասել
է»։ 14 Սամուելն ասաց. «Հապա ի՞նչ է ոչխարների այս ձայնը, որ իմ ականջին է հասնում, եւ արջառների ձայնը, որ լսում
եմ»։ 15 Սավուղն ասաց. «Ամաղեկի երկրից բերեցի, քանի որ ժողովուրդն ընտիր ոչխարներն ու արջառները ողջ պահեց,
որ զոհ մատուցեն Տիրոջը՝ քո Աստծուն, իսկ մյուսները կոտորեցի»։ 16 Սամուելը Սավուղին ասաց. «Լսի՛ր, քեզ հայտնեմ
այն, ինչ այս գիշեր Տերն ասաց ինձ»։ Նա ասաց. «Խոսի՛ր»։ 17 Եվ Սամուելն ասաց Սավուղին. «Չէ՞ որ դու փոքր էիր, երբ
Իսրայելի ազգատոհմերի զորավար դարձար, եւ Տերը քեզ Իսրայելի վրա թագավոր օծեց։ 18 Տերը քեզ ճանապարհ դրեց՝
ասելով. “Գնա՛ եւ իմ դեմ մեղանչած Ամաղեկի ժողովրդին կոտորի՛ր, պատերա՛զմ մղիր, մինչեւ որ բնաջնջես նրանց”։
(^19) Ինչո՞ւ չլսեցիր Տիրոջ ձայնը եւ ավարը գերադասելով՝ չարիք գործեցիր Տիրոջ առջեւ»։ 20 Սավուղը Սամուելին ասաց. «Ես
անսացի ժողովրդի ձայնին եւ գնացի այն ճանապարհով, որով Տերն էր առաքել ինձ. Ամաղեկի թագավոր Ագագին
գերեցի, իսկ Ամաղեկի ժողովրդին կոտորեցի։ 21 Ժողովուրդն այդ ավարից առավ ընտիր ոչխարների հոտեր ու
արջառներ, որպեսզի Գաղգաղայում մորթելով՝ Տիրոջ՝ Աստծու համար զոհեր մատուցի»։ 22 Սամուելն ասաց. «Մի՞թե
Տիրոջ համար ավելի հաճելի են ողջակեզներն ու զոհերը, քան Տիրոջ ձայնին անսալը։ Հնազանդությունն ավելի լավ է,
քան ընտիր զոհը, եւ անսալն ավելի լավ է, քան խոյերի ճարպը։ 23 Անհնազանդությունը կախարդության նման մեղք է, եւ
ինքնավստահությունը՝ կռապաշտության նման։ Քանի որ արհամարհեցիր Տիրոջ խոսքը, Տերն էլ քեզ կմերժի իբրեւ
Իսրայելի թագավորի»։
(^24) Սավուղը Սամուելին ասաց. «Մեղանչեցի՝ զանց անելով Տիրոջ եւ քո խոսքերը, որովհետեւ վախեցա ժողովրդից եւ
նրա ձայնին անսացի։ 25 Արդ, ների՛ր իմ մեղքը, ինձ հե՛տ եղիր, եւ կերկրպագեմ Տիրոջը՝ քո Աստծուն»։ 26 Սամուելը
Սավուղին ասաց. «Ես քեզ հետ չեմ լինի, քանի որ արհամարհեցիր Տիրոջ խոսքը, եւ Տերը քեզ մերժելու է իբրեւ Իսրայելի
թագավորի»։ 27 Սամուելը երեսը դարձրեց, որ գնա, բայց Սավուղը բռնեց նրա թիկնոցի ծայրից ու պատռեց այն։
(^28) Սամուելն ասաց նրան. «Տերն այսօր քո վրայից վերցրեց Իսրայելի թագավորությունը եւ այն տալու է քեզանից լավ
մեկին։ 29 Իսրայելը երկու մասի է բաժանվելու, եւ Տերն իր խոսքից հետ չի դառնալու ու չի զղջալու, քանի որ նա մարդ չէ,
որ զղջա։ Նա սպառնացող է»։ 30 Սավուղն ասաց. «Մեղանչել եմ, սակայն հիմա ժողովրդի ծերերի ու Իսրայելի առաջ ինձ
պատվի՛ր, եղի՛ր ինձ հետ, եւ ես կերկրպագեմ Տիրոջը՝ քո Աստծուն»։ 31 Սամուելը Սավուղի հետ վերադարձավ, եւ
Սավուղը Տիրոջը երկրպագություն արեց։
(^32) Սամուելն ասաց. «Ինձ մո՛տ բերեք Ամաղեկի թագավոր Ագագին»։ Ագագը դողալով մոտեցավ եւ ասաց. «Մի՞թե
այսպես դառն է մահը»։ 33 Սամուելն ասաց Ագագին. «Ինչպես որ քո սուրը կանանց որդեկորույս դարձրեց, նույն ձեւով էլ
որդեկորույս կլինի քո մայրը կանանց մեջ»։ Եվ Սամուելն Ագագին սպանեց Տիրոջ առջեւ՝ Գաղգաղայում։
(^34) Սամուելը գնաց Արիմաթեմ, իսկ Սավուղը ելավ գնաց իր տունը՝ Գաբաա։ 35 Սամուելը մինչեւ իր մահվան օրը այլեւս
չտեսավ Սավուղին, քանի որ Սամուելը Սավուղի համար սուգ էր անում։ Եվ Տերը զղջացել էր, որ Սավուղին թագավոր
էր դարձրել Իսրայելի վրա։
