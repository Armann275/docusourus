
Աստված զգուշացնում է մարդուն
(^1) _«Բայց դու, Հո՛բ, լսի՛ր, թե ի՛նչ եմ ասում, ակա՛նջ դիր իմ խոսքերին։_
(^2) _Ահա բացեցի բերանս, ու խոսեց լեզուս։_
(^3) _Սուրբ է սիրտն իմ խոսքերով,
եւ իմ շուրթերի իմաստությունը հստակորեն կիմացվի։_
(^4) _Աստվածային հոգին է, որ ստեղծել է ինձ,
եւ Ամենակալի շունչն է, որ ուսուցանում է ինձ։_
(^5) _Եթե կարող ես, այս մասին տո՛ւր քո պատասխանը,
ապա թե ոչ համբերո՛ղ եղիր,
դու իմ դիմա՛ց կանգնիր, ես էլ՝ քո։_
(^6) _Դու էլ ինձ պես կավից ես ստեղծված.
նույն նյութից ենք ստեղծված։_
(^7) _Արդ, թող իմ ահը չհամակի քեզ,
ոչ էլ ձեռքս ծանրանա քեզ վրա։_
(^8) _Սակայն դու խոսեցիր իմ ականջին,
ու քո խոսքի ձայնը լսեցի ես։_
(^9) _Ասացիր. “Մաքուր եմ ու չեմ մեղանչել,
անարատ եմ, որովհետեւ անօրենություն չեմ արել։_
(^10) _Մեղադրանքներ է բարդել ինձ վրա Աստված ու ինձ հակառակորդ համարել։_
(^11) _Կոճղի մեջ է դրել ոտքերս ու կապել բոլոր ճանապարհներս”։_
(^12) _Ինչպե՞ս ես ասում, թե արդար ես, ու Տերը չի լսել քեզ։
Մինչդեռ հավիտենական է նա, որ մարդկանց վերեւում է։_
(^13) _Նաեւ ասում ես, թե ինչո՛ւ իր ատյանում դեռ ականջ չի դրել քո բոլոր խոսքերին։_


(^14) _Տերը խոսում է մի անգամ,
եւ երկրորդ անգամ՝ երազի միջոցով_
(^15) _եւ կամ գիշերային այցելությամբ,
երբ սաստիկ արհավիրքներ են ընկնում մարդկանց վրա՝ անկողնում նիրհելիս,_
(^16) _այն ժամանակ մարդկանց միտքն է բացահայտում։
Այդպիսի ահավոր տեսիլքով ահա
զարհուրեցրեց նրանց՝_
(^17) _մարդուն անիրավությունից հետ կանգնեցնելու
եւ նրա մարմինը կործանումից փրկելու համար։_
(^18) _Այդպիսով նրան զերծ է պահում մահվանից,
որպեսզի նա պատերազմում չընկնի։_
(^19) _Դարձյալ կշտամբեց նրան անկողնային հիվանդությամբ,
ընդարմացում բերեց նրա բազմակույտ ոսկորներին։_
(^20) _Թեեւ հոգին կերակուր պիտի տենչա,
բայց ինքը պիտի չկարողանա ուտելու սնունդ ակնկալել,_
(^21) _մինչեւ որ մաշվեն նրա մսերը, ու սոսկ ոսկորները երեւան։_
(^22) _Նրա մարմինը մոտեցել է մահվան,
կյանքը՝ գերեզմանին։_
(^23) _Եթե մահաբեր հազար հրեշտակներ էլ լինեն,
նրանցից ոչ մեկը նրան չի խոցի,
թե որ գիտակցի ու իր սրտով դառնա դեպի Տերը,
խոստովանի մարդն իր մեղքերը, ցույց տա իր անմտությունը,_
(^24) _այն ժամանակ Տերը կպաշտպանի նրան, որ մահվան գիրկը չընկնի։
Կնորոգի նրա մարմինը, ինչպես ծեփը պատի,
ու նրա ոսկորները ծուծով կլցվեն։_
(^25) _Կփափկացնի նրա մարմինը, ինչպես մարմինը մանկան,
ու մարդկանց մեջ կհաստատի նրան՝ երիտասարդացած։_
(^26) _Երբ Տիրոջն աղերսի, կընդունվի նրա կողմից,
զվարթ դեմքով կմտնի խոստովանության,
քանի որ Աստված արդարության համար կհատուցի մարդկանց։_
(^27) _Ապա կմեղադրի մարդն ինքն իրեն ու կասի.
“Այդ ինչե՜ր էի անում ես,
եւ իմ մեղանչումների համեմատ ըստ արժանվույն չպատժեց ինձ։_
(^28) _Փրկեց հոգիս, որպեսզի այն ապականության մեջ չմտնի,
եւ որպեսզի կյանքս լույսը տեսնի”։_
(^29) _Այս ամենն ահա կատարում է մարդու նկատմամբ Ամենազորը՝ երեք ճանապարհներով։_
(^30) _Հոգիս փրկել է մահից, եւ կյանքս լույսի մեջ օրհնելու է նրան։_
(^31) _Ակա՛նջ դիր, Հո՛բ, լսի՛ր ինձ, կտրի՛ր ձայնդ, ու ես կխոսեմ։_
(^32) _Եթե բան ունես, պատասխա՛ն տուր ինձ,
քանի որ ուզում եմ, որ արդարանաս։_
(^33) _Ապա թե ոչ, դու ինձ լսի՛ր, կտրի՛ր ձայնդ, եւ քեզ իմաստությունը կուսուցանեմ»։_
