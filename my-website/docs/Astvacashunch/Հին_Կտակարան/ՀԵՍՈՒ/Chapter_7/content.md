
Աքարի մեղքը եւ պատիժը
(^1) Բայց Իսրայելի որդիները հանցանք գործեցին եւ գողացան նզովված բաներից։ Հուդայի ցեղից Աքարը, որը որդին
էր Քարմիի, նա՝ որդին Զամբրիի, իսկ նա՝ որդին Զարայի, վերցրեց նզովված բաներից, եւ Տերը սաստիկ բարկացավ
Իսրայելի որդիների վրա։
(^2) Հեսուն Երիքովից մարդիկ ուղարկեց Գայի, որ Բեթ-Ավենի դիմացն է, եւ ասաց նրանց. «Հետախուզե՛ք Գային»։ Այդ
մարդիկ գնացին, հետախուզեցին Գային,^3 վերադարձան Հեսուի մոտ ու ասացին. «Այս ամբողջ ժողովուրդը թող չգնա,
այլ երկու կամ երեք հազարի չափ մարդիկ թող գնան եւ պաշարեն քաղաքը։ Ամբողջ ժողովրդին այնտեղ մի՛ տար,
որովհետեւ նրանք քիչ են»։ 4 Եվ ժողովրդից մոտ երեք հազար մարդ գնացին այնտեղ, բայց փախան Գայիի մարդկանց
առջեւից։ 5 Գայիի մարդիկ նրանցից երեսունվեց մարդու կոտորեցին եւ նրանց հալածեցին դարպասի առաջից,
վիրավորեցին զառիվայրի վրա, մինչեւ որ ջարդեցին նրանց։ Ժողովրդի սիրտը դողաց, եւ նրանք ասես ջուր դարձան։
(^6) Հեսուն պատռեց իր զգեստները, երեսի վրա ընկավ գետնին՝ Տիրոջ տապանակի առաջ, եւ ինքն ու Իսրայելի ծերերը
այդպես մնացին մինչեւ երեկո եւ իրենց գլխի վրա հող ցանեցին։ 7 Հեսուն ասաց. «Աղաչում եմ քեզ, Տե՛ր, Տե՛ր, ինչո՞ւ քո
ծառան այս ժողովրդին անցկացրեց Հորդանան գետից, որ սրանց մատնես ամորհացիներին եւ կործանես մեզ։ Երանի
թե այնտեղ՝ Հորդանան գետի եզերքին, մնացած ու բնակված լինեինք։ 8 Օ՜հ, Տե՛ր, հիմա ես ի՞նչ անեմ, երբ Իսրայելն իր
վիզը ծռել է իր թշնամիների առաջ։ 9 Քանանացիներն ու երկրի բոլոր բնակիչները, այդ լսելով, կպաշարեն եւ կջնջեն մեզ
երկրի երեսից։ Այն ժամանակ ի՞նչ պիտի անես քո մեծ անվան համար»։
(^10) Եվ Տերը Հեսուին ասաց. «Վե՛ր կաց, ինչո՞ւ ես ընկել երեսիդ վրա։ 11 Ժողովուրդը մեղք գործեց, դրժեց իմ ուխտը, որ
ուխտեցի նրանց, նրանք գողացան եւ վերցրին նզովված բաներից, ստեցին եւ դրեցին իրենց ամանների մեջ։ 12 Իսրայելի
որդիներն այլեւս չեն կարող կանգնել իրենց թշնամիների դեմ, այլ թիկունք կդարձնեն իրենց թշնամիների առաջ,
որովհետեւ նզովք դարձան։ Այլեւս ձեզ հետ չեմ լինի, քանի դեռ այդ նզովվածը չեք վերացնի ձեր միջից։ 13 Վե՛ր կաց,
սրբագործի՛ր ժողովրդին եւ ասա՛, որ վաղը պիտի սրբագործվեն։ Այսպես է ասում Տերը՝ Իսրայելի Աստվածը. “Իսրայե՛լ,
նզովք կա ձեր մեջ, դուք չեք կարող կանգնել ձեր թշնամիների առաջ, մինչեւ որ նզովքը ձեր միջից չվերացնեք։
(^14) Առավոտյան ամենքդ հավաքվե՛ք ըստ ձեր ցեղերի։ Այն ցեղը, որին ցույց կտա Տերը, մոտեցրե՛ք տոհմերով, այն տոհմը,
որին ցույց կտա Տերը, մոտեցրե՛ք տներով, եւ այն տունը, որին ցույց կտա Տերը, մոտեցրե՛ք այրերով,^15 եւ ով որ ցույց
տրվի նզովվածը գողանալու մեջ, թող հրով այրվի ինքը, իր ամբողջ տունը եւ այն ամենը, ինչ որ նա ունի, որովհետեւ նա
դրժել է Տիրոջ ուխտը եւ անիրավություն է արել Իսրայելի մեջ”»։
(^16) Հեսուն առավոտյան կանուխ վեր կացավ, ներկայացրեց ժողովրդին ըստ իրենց ցեղերի, եւ հանդիմանվեց Հուդայի
ցեղը։ 17 Հուդայի ցեղը ներկայացավ տոհմերով, եւ հանդիմանվեց Զարայի տոհմը։ Զարայի տոհմը ներկայացավ տներով,
եւ հանդիմանվեց Զամբրիի տունը։ Նրա տունը ներկայացավ իր այրերով, եւ 18 հանդիմանվեց Աքարը, որը որդին էր
Քարմիի, նա՝ որդին Զամբրիի, իսկ նա՝ որդին Զարայի՝ Հուդայի ցեղից։ 19 Հեսուն Աքարին ասաց. «Որդյա՛կ իմ, փա՛ռք
տուր այսօր Տիրոջը՝ Իսրայելի Աստծուն, խոստովանի՛ր եւ պատմի՛ր ինձ, ինչ որ արեցիր, եւ մի՛ թաքցրու ինձնից»։
(^20) Աքարը պատասխան տվեց եւ ասաց Հեսուին. «Արդարեւ, ես մեղք գործեցի Տիրոջ՝ Իսրայելի Աստծու առաջ եւ այս բանն
արեցի.^21 ավարի մեջ տեսա նկարազարդ մի գեղեցիկ վերարկու, երկու հարյուր երկդրամյա արծաթ եւ մի ոսկյա լեզվակ,
որը հիսուն երկդրամյա էր, սաստիկ ցանկացա եւ վերցրի դրանք։ Ահա դրանք թաքցված են հողի տակ՝ իմ վրանում, իսկ
արծաթը դրանց տակ է»։ 22 Հեսուն պատգամավորներ ուղարկեց, նրանք գնացին բանակատեղի՝ դեպի վրանը։ Դրանք
պահված էին այնտեղ՝ նրա վրանում, իսկ արծաթը դրանց տակ էր։ 23 Նրանք հանեցին դրանք վրանից, բերեցին Հեսուի
եւ Իսրայելի ծերերի մոտ եւ դրեցին Տիրոջ առաջ։ 24 Հեսուն, նրա հետ եւ ողջ Իսրայելը վերցրին Զարայի որդի Աքարին,
նրա որդիներին եւ դուստրերին, նրա արջառներն ու էշերը, նրա բոլոր ոչխարները, նրա վրանը, նրա ամբողջ ունեցվածքը
եւ բերեցին Աքովրի ձորը։ 25 Հեսուն ասաց. «Ինչո՞ւ մեզ կործանեցիր. Տերն այսօր քեզ կկործանի»։ Եվ ողջ Իսրայելը
քարկոծեց նրան քարերով ու նրանց այրեցին հրով, քարկոծեցին նրանց 26 եւ դիզեցին նրանց վրա մեծ քարակույտ, որ կա
մինչեւ այսօր։ Եվ Տիրոջ սաստիկ բարկությունն իջավ։ Այդ պատճառով նա այն տեղը կոչեց Աքովրի ձոր, եւ այդպես է
կոչվում մինչեւ այսօր։

