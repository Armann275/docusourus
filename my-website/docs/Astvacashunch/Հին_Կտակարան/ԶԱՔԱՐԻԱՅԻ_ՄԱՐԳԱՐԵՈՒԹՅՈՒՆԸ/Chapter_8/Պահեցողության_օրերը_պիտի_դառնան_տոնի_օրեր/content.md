
Տերը խաղաղություն եւ բարօրություն է խոստանում Սիոնին
(^1) Եվ Ամենակալ Տիրոջ խոսքը եղավ ինձ եւ ասաց.
(^2) _«Այսպես է ասում Ամենակալ Տերը.
“Ամբողջովին մեծ նախանձախնդրությամբ լցվեցի Երուսաղեմի եւ Սիոնի համար
եւ մեծ բարկությամբ նախանձախնդիր եղա նրա համար”։_
(^3) _Այսպես է ասում Տերը.
“Կվերադառնամ Սիոն եւ կբնակվեմ Երուսաղեմում.
Երուսաղեմը կկոչվի ճշմարիտ քաղաք,
եւ Ամենակալ Տիրոջ լեռը՝ սուրբ լեռ”։_
(^4) _Այսպես է ասում Ամենակալ Տերը._


_“Երուսաղեմի հրապարակներում դարձյալ կնստեն ծերունիներ ու պառավներ,
յուրաքանչյուրն իր ձեռքին ցուպ՝
մեծ տարիքի պատճառով։_

(^5) _Քաղաքի հրապարակները կլցվեն պատանիներով եւ աղջիկներով,
որ խաղան նրա հրապարակներում”։_
(^6) _Այսպես է ասում Ամենակալ Տերը.
“Եթե անհնարին բան լինի այդ ժողովրդի մնացորդների առջեւ
այդ օրերին, մի՞թե իմ առջեւ էլ անհնարին բան կլինի”,-
ասում է Ամենակալ Տերը։_
(^7) _Այսպես է ասում Ամենակալ Տերը.
“Ահա ես փրկում եմ իմ ժողովրդին
արեւելքի երկրից եւ արեւմուտքի երկրից._
(^8) _նրանց կբերեմ ու կբնակեցնեմ Երուսաղեմում,
եւ ինձ համար ժողովուրդ կլինեն,
եւ ես կլինեմ նրանց համար Աստված՝ ճշմարտությամբ եւ արդարությամբ”։_
(^9) _Այսպես է ասում Ամենակալ Տերը.
“Թող զորանան ձեր ձեռքերը,
որ այս օրերին լսում եք մարգարեների բերաններից այս խոսքերն այն օրվանից,
երբ Ամենակալ Տիրոջ տան հիմքը գցեցիք,
եւ երբ այս տաճարը շինվեց։_
(^10) _Քանի որ այն օրերից առաջ մարդկանց վարձելն օգուտ չէր,
անասուններ վարձելն էլ հարգի չէր,
եւ ելնողի ու մտնողի համար չկար խաղաղություն նեղության պատճառով.
կուղարկեմ բոլոր մարդկանց,
յուրաքանչյուրին իր ընկերոջ դեմ։_
(^11) _Բայց արդ նախկին օրերի նման ես չեմ անի այդ ժողովրդի մնացորդներին,-
ասում է Ամենակալ Տերը,-_
(^12) _այլ խաղաղություն ցույց կտամ։
Այգին կտա իր պտուղը,
հողը կտա իր բերքը,
երկինքը կտա իր ցողը,
եւ այդ ամենը ժառանգություն կտամ իմ ժողովրդի մնացորդներին։_
(^13) _Եվ կլինի,
ինչպես որ անեծք էիք ազգերի մեջ,
Հուդայի՛ տուն եւ Իսրայելի՛ տուն,
նույնպես կփրկեմ ձեզ, եւ կլինեք օրհնություն.
քաջալերվե՛ք, եւ թող զորանան ձեր ձեռքերը”։_
(^14) _Քանի որ այսպես է ասում Ամենակալ Տերը.
“Ինչպես խորհեցի ձեզ չարչարել,
երբ ձեր հայրերը բարկացրին ինձ,-
ասում է Ամենակալ Տերը,- եւ չզղջացի,_
(^15) _նույնպես պատրաստվում ու խորհում եմ
այս օրերին բարիք անել Երուսաղեմին եւ Հուդայի տանդ.
քաջալերվե՛ք։_
(^16) _Այս բաներն են, որ պիտի անեք.
խոսե՛ք ճշմարտությունը, յուրաքանչյուրն իր ընկերոջը,
խաղաղությա՛ն դատաստան եւ արդա՛ր դատ արեք ձեր դռների առաջ._
(^17) _թող յուրաքանչյուրն իր սրտում չարիք չխորհի իր ընկերոջ համար.
մի՛ սիրեք սուտ երդումը,
որովհետեւ ատեցի այդ ամենը”,-
ասում է Ամենակալ Տերը»։_
(^18) _Ամենակալ Տիրոջ խոսքը եղավ ինձ, եւ ասաց._
(^19) _«Այսպես է ասում Ամենակալ Տերը.
“Չորրորդ պահքը
եւ հինգերորդ պահքը,
յոթերորդ պահքը
եւ տասներորդ պահքը
թող Հուդայի տանդ համար լինեն խնդություն, ուրախություն եւ բարության տոներ.
ուրա՛խ եղեք եւ սիրե՛ք ճշմարտությունն ու խաղաղությունը”։_
(^20) _Այսպես է ասում Ամենակալ Տերը.
“Դարձյալ կգան շատ ժողովուրդներ եւ բազում քաղաքների բնակիչներ,_
(^21) _եւ մեկի բնակիչները կհավաքվեն մյուս քաղաքում եւ կասեն.
“Գնանք աղաչելու Տիրոջ առջեւ եւ փնտրելու Ամենակալ Աստծու երեսը”. ես էլ կգնամ։_
(^22) _Շատ ժողովուրդներ կգան՝
փնտրելու Ամենակալ Տիրոջ երեսը Երուսաղեմում
եւ Տիրոջ հետ հաշտություն գտնելու”։_
(^23) _Այսպես է ասում Ամենակալ Տերը._


_“Այն օրերին, եթե ազգերի բոլոր լեզուներից տասը տղամարդիկ բռնեն,
կբռնեն հրեա տղամարդու քղանցքից ու կասեն.
“Մենք կգանք քեզ հետ,
որովհետեւ լսեցինք, որ Աստված քեզ հետ է”»։_
