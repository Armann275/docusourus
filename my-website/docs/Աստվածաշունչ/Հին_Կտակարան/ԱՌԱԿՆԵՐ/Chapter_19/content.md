
(^1) Լավ է տգետը, որ գնում է իր միամտությամբ, քան անզգամը, որ շաղակրատ է։
(^2) Բայց տգիտությունը բարվոք չէ հոգուն, եւ ով ստիպում է ոտքերին շտապել, սխալներ է գործում։
(^3) Մարդու անմտությունն ապականում է նրա ճանապարհը, եւ իր սրտում մեղքը Աստծուն է վերագրում։
(^4) Հարստությունը բազում բարեկամներ է ավելացնում, իսկ աղքատը լքվում է նույնիսկ բուն բարեկամից։
(^5) Սուտ վկան առանց պատժի չի մնա, ով իզուր է մեղադրում, անմեղ չի համարվի։
(^6) Շատերն են հաճոյանում թագավորի դիմաց, եւ ամեն մի չարակամ նախատինք պիտի լինի մարդկանց։


(^7) Ով ատում է իր աղքատ եղբորը, նրա սիրուց հեռու պիտի մնա։ Բարի խորհուրդը մոտեցնում է նրանց, որոնք
ճանաչում են այն, եւ իմաստուն մարդը կգտնի այն։ Ով շատ չար բան է անում, նա չարիքի վարպետ է դառնում, եւ ով
վեճեր է գրգռում, անմեղ չի համարվի, մանավանդ որ այնպիսի բան է անում, որ իրեն չի վերաբերում։
(^8) Իմաստունը սիրում է իր հոգին, իմաստություն պահողը բարիք է գտնում։
(^9) Սուտ վկան առանց պատժի չի մնա, եւ ով բորբոքում է ընկերների չարությունը, ով չարություն է գրգռում, պիտի
կործանվի։
(^10) Անզգամին վայել չէ փափկակեցությունը, ոչ էլ ծառային, երբ նա սկսի հպարտությամբ տիրել։
(^11) Ողորմած մարդը համբերատար կլինի, եւ նրա պարծանքը անզգամներից բարձր լինելն է։
(^12) Թագավորի սպառնալիքը նման է առյուծի մռնչյունի, իսկ նրա զվարթությունը՝ խոտի վրա կաթած ցողի։
(^13) Անմիտ որդին հոր ամոթն է։ Ընդունելի չէ պոռնիկի վարձով կատարված ուխտը։
(^14) Տներն ու հարստությունը հայրերը բաժանում են որդիներին, իսկ կինը մարդուն կարգվում է Տիրոջից։
(^15) Ծուլությունը հատուկ է կանացի տղամարդուն, ծույլ մարդը քաղցած կմնա։
(^16) Պատվիրաններ պահողը պահում է իր հոգին, իսկ նա, ով արհամարհում է իր ճանապարհը, պիտի կործանվի։
(^17) Ով ողորմություն է տալիս տնանկին, փոխ է տալիս Աստծուն, ըստ տվածի՝ Աստված նրան պիտի հատուցի։
(^18) Խրատի՛ր որդուդ, քանզի այդպես քեզ բարի հույս կլինի, հոգուդ մեջ մի՛ առ նրա հակառակությունը. եթե նրան
գավազանով հարվածես, չի մեռնի, բայց նրա հոգին կփրկես մահից։
(^19) Անմիտ մարդը շա՜տ է տուժելու, եթե ավելի անզգամ դառնա, իր հոգին էլ կտա։
(^20) Լսի՛ր, որդյա՛կ, հորդ խրատը, որ իմաստուն լինես քո վերջին օրերին։
(^21) Մարդու սրտում բազում խորհուրդներ կան, բայց Աստծու խորհուրդը հավիտյան է մնում։
(^22) Մարդու նպաստը իր ողորմածությունն է, լավ է արդար աղքատը, քան ստախոս հարուստը։
(^23) Տիրոջից երկյուղը կենդանություն է մարդուն. իսկ աներկյուղը մոլորյալ շրջում է դռներին, ապրում է տեղերում,
որտեղ երբեք այցելու չի ունենա։
(^24) Ով պարապ ձեռքերը ծոցում է թաքցնում, ձեռքը նույնիսկ իր բերանը թող չտանի։
(^25) Անմիտին չարչարելով՝ անմեղն ավելի իմաստուն է դառնում, իսկ եթե իմաստունին հանդիմանես, նա ավելի
հանճարեղ կդառնա։
(^26) Որդին, որ անարգում է հորը եւ մերժում մորը, ամոթ եւ նախատինք պիտի կրի։
(^27) Հոր խրատը չպահող որդին չար մտքեր է խորհում։
(^28) Անմիտ երիտասարդին երաշխավորողը ծաղրում է արդարությունը. ամբարիշտների բերանը կուլ է տալիս
դատաստանը։
(^29) Տանջանքներն անխելքների համար են պատրաստված, նույնպես եւ պատիժները՝ հիմարների։
