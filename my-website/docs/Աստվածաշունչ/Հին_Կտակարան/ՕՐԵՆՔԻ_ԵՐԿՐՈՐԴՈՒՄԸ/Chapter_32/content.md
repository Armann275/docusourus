
Մովսեսի օրհներգությունը
(^1) _«Նայի՛ր, երկի՛նք, խոսելու եմ,
եւ երկիրը թող լսի իմ բերանի պատգամները։_
(^2) _Իմ խոսքը թող ընդունվի անձրեւի նման,
եւ պատգամները թող իջնեն իբրեւ ցող,
իբրեւ սեզի վրա տեղացող անձրեւ
ու խոտի վրա տեղացող տեղատարափ,_
(^3) _որովհետեւ կանչել եմ Տիրոջ անունը։
Օրհնությո՛ւն առաքեք Տիրոջը՝ մեր Աստծուն,_
(^4) _Աստված, որի գործերը ճշմարիտ են,
ու նրա ուղիները՝ օրինավոր։
Աստված հավատարիմ է,
եւ նրա մեջ անիրավություն չկա,
Տերն արդար է ու անարատ։_
(^5) _Մեղք գործեցին,
այլեւս նրա որդիները չեն այս արատավորները,
սա թյուր ու մոլորված մի ազգ է։_
(^6) _Ինչո՞ւ եք Տիրոջը այդպես հատուցում,
հիմար ու անմի՛տ ժողովուրդ,
Մի՞թե նա այն հայրը չէ,
որ քեզ ձեռք բերեց, քեզ արարեց ու մեծացրեց քեզ։_
(^7) _Հիշի՛ր անցած օրերը,
մտաբերի՛ր անցած սերունդների տարիները,
հարցրո՛ւ քո հայրերին, եւ նրանք քեզ կպատմեն,
քո ծերերին, եւ նրանք քեզ կասեն։_
(^8) _Երբ Բարձրյալն իրարից բաժանեց բոլոր ազգերին,
երբ սփռեց Ադամի որդիներին,
ազգերի սահմանները սահմանեց ըստ Աստծու հրեշտակների թվի։_


(^9) _Տիրոջ բաժինը եղավ իր ժողովուրդը՝ Հակոբը,
իսկ իր ժառանգության վիճակը՝ Իսրայելը։_
(^10) _Նա հոգաց նրա պետքերն անապատում,
ջրից զուրկ վայրում,
ծարավեցնող տոթից պաշտպանեց նրան,
խրատեց ու աչքի բիբի պես պահեց նրան։_
(^11) _Իր բույնն ու իր ձագերին թեւի տակ առնող արծվի նման գթաց,
տարածեց իր թեւերն ու ընդունեց նրան,
եւ իր մեջքին դրած բարձրացրեց նրան։_
(^12) _Միայն Տերն էր առաջնորդում նրանց,
եւ նրանց հետ օտար աստված չկար։_
(^13) _Նրանց հաստատեց երկրի բարձրաբերձ վայրերում,
նրանց կերակրեց դաշտերի բերքով,
ժայռից ծորող մեղրով ու ապառաժ քարից հոսող յուղով կերակրեց նրանց։_
(^14) _Նրանց տվեց կովերի կարագ ու մաքիների կաթ,
գառների, խոյերի, ցուլերի ու նոխազների ճարպ,
եւ ընտիր ցորենի ալյուր, որ նման է ճարպոտ երիկամների,
եւ ըմպեցին խաղողի արյուն՝ գինի։_
(^15) _Հակոբը կերավ ու հագեցավ,
ճարպակալեց ու գոռոզացավ այդ սիրելի մարդը։
Գիրացավ, հաստացավ ու լայնացավ,
լքեց Տիրոջը՝ Աստծուն՝ իր Արարչին,
եւ ապստամբեց Աստծու՝ իր Փրկչի դեմ։_
(^16) _Ինձ բարկացրին օտար աստվածներով
եւ իրենց գարշելի պաշտամունքով դառնացրին ինձ։_
(^17) _Զոհ մատուցեցին դեւերին եւ ոչ թե Աստծուն,
կուռքերին, որոնց չէին ճանաչում,
որոնք նոր էին ու ժամանակավոր,
եւ որոնց չէին ճանաչում ձեր հայրերը։_
(^18) _Դու լքեցիր Աստծուն, որը ծնեց քեզ,
մոռացար Աստծուն՝ քեզ կերակրողին։_
(^19) _Տերը տեսավ ու վրդովվեց,
սրտմտեց իր տղաների ու աղջիկների բարկացնող արարքների համար։_
(^20) _Եվ ասաց. Իմ երեսը կթեքեմ նրանցից եւ նրանց ցույց կտամ,
թե ի՛նչ կլինի նրանց վախճանը,
որովհետեւ սրանք մոլորված ազգ են,
հավատ չունեցող որդիներ։_
(^21) _Նրանք իմ նախանձը շարժեցին՝ պաշտելով չաստվածների,
ինձ բարկացրին իրենց կուռքերով,
ուրեմն ես էլ նրանց նախանձը կգրգռեմ ազգ չեղող մարդկանցով,
նրանց կբարկացնեմ անմիտ ժողովրդով։_
(^22) _Իմ բարկությունից հուր է բորբոքվել։
Դա կայրի մինչեւ դժոխքի խորքերը,
կլափի հողն ու նրա բերքը,
կբորբոքի լեռների հիմքերը։_
(^23) _Նրանց վրա չարիք պիտի կուտակեմ
ու իմ նետերն սպառեմ նրանց վրա։_
(^24) _Նրանք պիտի հյուծվեն սովից ու թռչունների չափաբաժին ուտելուց։
Անբուժելի հիվանդություններ
եւ գազանների ժանիքներ
եւ երկրի երեսին բարկությամբ սողացողների
պիտի ուղարկեմ նրանց վրա։_
(^25) _Դրսից սուրը թող նրանց անզավակ դարձնի,
իսկ ներսից երկյուղը սպանի երիտասարդներին ու կույս աղջիկներին,
մանուկներին ու ալեւոր ծերերին։_
(^26) _Նրանց կցրեի,
մարդկանց միջից կվերացնեի նրանց հիշատակը,_
(^27) _եթե չլիներ թշնամիների զայրույթը.
չլինի թե հակառակորդները երկար ապրեն ու ասեն.
“Ոչ թե Տերն արեց այս ամենը,
այլ մեր բարձր ձեռքերը”։_
(^28) _Սրանք անխոհեմ ազգ են,
ու նրանց մեջ իմաստություն չկա։_
(^29) _Նրանք չխորհեցին մտքում ունենալ այս.
արդ, կստանան ապագայում։_
(^30) _Մի մարդ ինչպե՞ս կարող է հալածել հազարին,
եւ երկուսը՝ հետապնդել տասը հազարին,
եթե Աստված նրանց չլքի,
եթե Տերը նրանց կորստյան չմատնի։_
(^31) _Նրանց աստվածները մեր Աստծու նման չեն,_


իսկ մեր թշնամիներն անխոհեմ են։
(^32) _Սոդոմի որթատունկից է նրանց որթատունկը,
իսկ նրանց վազը՝ Գոմորից։
Նրանց խաղողը լեղի է,
նրանց ողկույզը՝ դառն։_
(^33) _Նրանց գինին վիշապների ժահր է եւ իժերի մահառիթ թույն։_
(^34) _Մի՞թե այս ամենն ինձ մոտ չի հավաքված
եւ կնքված չի պահվում իմ գանձարանում։_
(^35) _Կհատուցեմ վրեժխնդրության օրը,
այն ժամանակ, երբ նրանք կշեղեն իրենց ուղին,
որովհետեւ մոտ է նրանց կորստյան օրը,
եւ ձեր դատաստանը պատրաստ է։_
(^36) _Տերը դատելու է իր ժողովրդին
եւ մխիթարվելու է իր ծառաներով,
որովհետեւ տեսել է, որ նրանք հյուծված են,
լքված ու գերության մատնված։_
(^37) _Եվ Տերը պիտի ասի. Որտե՞ղ են նրանց աստվածները,
որոնց ապավինում էին,_
(^38) _որոնց զոհերի ճարպն էիք ուտում,
նրանց նվիրաբերումների գինին խմում։
Թող վեր կենան, օգնեն, պաշտպան կանգնեն ձեզ։_
(^39) _Տեսե՛ք, տեսե՛ք, որ ես եմ միայն,
եւ ինձանից բացի ուրիշը չկա։
Ես եմ սպանում եւ ես եմ փրկում,
ես եմ հարվածում եւ ես եմ բժշկում։
Չկա մեկը, որ կարողանա փրկել իմ ձեռքից։_
(^40) _Ձեռքս երկինք բարձրացնելով՝ երդվում եմ իմ աջով ու ասում.
Կենդանի եմ ես հավիտյան,_
(^41) _որովհետեւ իմ սուսերը սրելու եմ կայծակի նման,
իմ ձեռքն է կայացնելու դատաստանի վճիռը,
եւ իմ թշնամիներից ես պիտի վրեժ լուծեմ։
Հատուցելու եմ նաեւ ինձ ատելի մարդկանց։_
(^42) _Իմ նետերն արյամբ պիտի հագենան,
իսկ իմ սուրը պիտի ուտի միսը եւ արյունը վիրավորների եւ գերիների
եւ գլուխները ինձ թշնամի իշխանների։_
(^43) _Երկի՛նք, ուրախացի՛ր Նրա հետ,
Նրան թող երկրպագեն Աստծու բոլոր որդիները։
Ազգե՛ր, ուրախացե՛ք Նրա ժողովրդի հետ,
նրան թող զորացնեն Աստծու բոլոր հրեշտակները,
որովհետեւ նրա որդիների արյան վրեժն է պահանջվում.
թշնամիների վրեժն է պահանջվելու,
եւ դատաստան է արվելու։
Թող ատելի մարդկանց հատուցի,
եւ Տերը թող սրբագործի իր ժողովրդի երկիրը»։_
(^44) Մովսեսն այս օրհներգությունները գրեց այդ օրը եւ այն սովորեցրեց Իսրայելի որդիներին։ Մովսեսը մտավ
ժողովրդի մեջ, եւ ինքն ու Նավեի որդի Հեսուն օրենքի բոլոր խոսքերը լսելի դարձրին ժողովրդի ականջին։ 45 Մովսեսն
այս խոսքերը Իսրայելի բոլոր որդիներին հաղորդելուց հետո 46 նրանց ասաց. «Ձեր սրտում պահե՛ք բոլոր այն խոսքերը,
որոնք ես այսօր վկայություն եմ դնում ձեր առջեւ։ Դրանք պատվիրե՛ք ձեր որդիներին, որպեսզի պահեն ու կատարեն
օրենքի բոլոր խոսքերը։ 47 Սա ոչ թե դատարկ խոսք է, այլ ձեր կյանքն է։ Դրանով դուք երկար կապրեք այն երկրում, որ
դուք, անցնելով Հորդանան գետը, պիտի ժառանգեք»։
(^48) Տերը, նույն օրը խոսելով Մովսեսի հետ, ասաց. (^49) «Բարձրացի՛ր Աբարիմ լեռնաշղթայի Նաբավ լեռը, որը գտնվում
է Մովաբի երկրում՝ Երիքովի դիմաց, եւ դիտի՛ր այն երկիրը, որ տալու եմ Իսրայելի որդիներին իբրեւ ժառանգություն։
(^50) Եվ վախճանվի՛ր այն լեռան վրա, որ պիտի ելնես, ու միացի՛ր քո ժողովրդին, ինչպես որ Հովր լեռան վրա մեռավ քո
եղբայր Ահարոնն ու միացավ իր ժողովրդին։ 51 Քանի որ անտեսեցիք իմ խոսքերը եւ Իսրայելի որդիների աչքում
չսրբացրիք ինձ, երբ գտնվում էիք Հակառակության ջրերի [* _Մե-Մերիվա_ ] մոտ, Կադեսում՝ Սին անապատում,
(^52) դիմացի՛ց պիտի տեսնես այդ երկիրը, բայց այնտեղ չպիտի մտնես»։
