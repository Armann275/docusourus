
(^1) Աբիան գնաց իր նախնիների գիրկը. նրան թաղեցին Դավթի քաղաքում։
( _Գ Թագ_. 15.9-24)
Նրա փոխարեն թագավորեց իր որդի Ասան, որի օրոք Հուդայի երկիրը տասը տարի հանգիստ մնաց։ 2 Նա բարի եւ
արդար գործեր կատարեց Տիրոջ՝ իր Աստծու առջեւ։ 3 Նա վերացրեց օտար աստվածների զոհասեղանները, բարձադիր
մեհյանները, խորտակեց արձանները եւ այրեց պաշտամունքային փայտե սյուները։ 4 Նա Հուդայի բնակիչներին
հրամայեց պաշտել Տիրոջը՝ իրենց հայրերի Աստծուն եւ կատարել օրենքներն ու պատվիրանները։ 5 Նա Հուդայի բոլոր
քաղաքներից վերացրեց զոհասեղաններն ու կուռքերը։ Եվ Հուդայի երկրում պարսպապատ քաղաքները խաղաղվեցին,
(^6) քանզի երկիրը խաղաղվել էր, եւ այն տարիներին պատերազմ չկար նրա դեմ, որովհետեւ Տերը նրան հանգստություն էր
պարգեւել։ 7 Նա ասաց Հուդայի երկրի մարդկանց. «Եկե՛ք վերակառուցենք այս քաղաքները, պարիսպներ, աշտարակներ,
դարպասներ ու նիգեր դնենք, որ տիրենք երկրին, քանզի, ինչպես մենք Տիրոջը՝ մեր Աստծուն, փնտրեցինք, այնպես էլ
նա մեզ փնտրեց եւ բոլոր կողմերից հանգստություն պարգեւեց ու հաջողություն տվեց մեզ»։ 8 Ասան Հուդայի երկրում
վահաններ ու նիզակներ կրող զորք ունեցավ, երեք հարյուր հազար, իսկ Բենիամինի երկրում՝ երկու հարյուր վաթսուն
հազար ասպարավորներ ու աղեղնավորներ։ Նրանք բոլորը հզոր պատերազմողներ էին։
(^9) Նրանց դեմ ելավ Զարեհ Եթովպացին հազար անգամ հազար զինվորներով ու երեք հարյուր մարտակառքերով եւ
հասավ մինչեւ Մարիսա։ 10 Ասան դուրս եկավ նրա դեմ եւ պատերազմի ճակատ կազմեց Մարիսայի հյուսիսում գտնվող
ձորում։ 11 Ասան դիմեց Տիրոջը՝ իր Աստծուն՝ ասելով. «Տե՜ր, քեզ համար դժվար չէ փրկել շատին կամ քչին։ Զորացրո՛ւ
մեզ, Տե՜ր, Աստվա՜ծ մեր, որովհետեւ քեզ ենք ապավինել եւ քո անունով ենք ելել այս բազմության դեմ։ Ո՜վ Տեր, Աստվա՜ծ
մեր, թող մարդը քո դեմ հաղթանակ չտանի»։ 12 Եվ Տերը Հուդայի առջեւ հարվածեց եթովպացիներին, ու եթովպացիները
փախան։ 13 Ասան եւ իր զորքը հալածեցին նրանց մինչեւ Գեդովր, եւ եթովպացիներն այնպես կոտորվեցին, որ նրանցից ոչ
մեկը ողջ չմնաց, քանի որ կոտորվեցին Տիրոջ ու նրա զորության առջեւ։ Հուդայի մարդիկ շատ ավար վերցրին 14 եւ
կործանեցին Գեդովրի շուրջը գտնվող նրանց գյուղերը, քանզի Տիրոջից հասած արհավիրքն էր պատել նրանց։ Նրանք
ավարառության ենթարկեցին նրանց բոլոր քաղաքները, քանի որ հարուստ ավար կար դրանց մեջ։ 15 Նրանք նաեւ
ավարառության ենթարկեցին նրանց հոտերի վրանները, կոտորեցին ամազոնուհիներին, վերցրին բազում ոչխարներ ու
ուղտեր եւ վերադարձան Երուսաղեմ։
