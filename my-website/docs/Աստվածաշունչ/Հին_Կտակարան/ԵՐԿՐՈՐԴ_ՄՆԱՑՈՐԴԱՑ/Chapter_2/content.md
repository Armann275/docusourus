
Տաճարի շինության պատրաստությունը
( Գ Թագ. 5.15-32)
(^1) Սողոմոնը որոշեց տաճար կառուցել Տիրոջ անվան համար եւ թագավորական պալատ՝ իր համար։ 2 Նա հավաքեց
յոթանասուն հազար բեռնակիրներ, լեռներում աշխատող ութսուն հազար քարհատներ եւ նրանց վրա վերակացուներ՝
երեք հազար վեց հարյուր մարդ։
(^3) Սողոմոնը Տյուրոսի արքա Քիրամի մոտ մարդ ուղարկեց՝ ասելով. «Դու իմ հայր Դավթին օգնել ես. մայրի փայտ
ես տվել բնակության տուն շինելու համար։ 4 Արդ, ես եւս՝ նրա որդին, Տիրոջ՝ իմ Աստծու անունով տուն եմ շինում, որ
այն նվիրաբերեմ նրան, նրա առջեւ խունկ ծխեմ, շարունակ Առաջավորության հաց ու ողջակեզներ մատուցեմ ամեն
առավոտ ու երեկո, ամեն շաբաթ օրերին, ամսամուտներին եւ մեր Աստծու տոներին. սա պետք է հավիտյան կատարվի
Իսրայելում։ 5 Այն տունը, որ կառուցելու եմ, մեծ է լինելու, քանզի Տերը՝ մեր Աստվածը, ավելի մեծ է, քան բոլոր
աստվածները։ 6 Բայց ո՞վ կարող է նրա համար տուն կառուցել, որովհետեւ երկինքն ու երկինքների երկինքն անգամ
անկարող են պարփակել նրա փառքը։ Ես ո՞վ եմ, որ նրա համար տուն կառուցեմ, այլ միայն մի տեղ, որտեղ խունկ կծխեն
նրա առաջ։ 7 Արդ, ինձ մոտ ճարտար մա՛րդ ուղարկիր, որ գիտենա մշակել իմ հայր Դավթի հավաքած ոսկին, արծաթը,
պղինձը, երկաթը, հմուտ լինի ծիրանի, կարմիր, կապուտակ կտորներ ու բեհեզ գործածելու մեջ եւ քանդակել իմանա,
որպեսզի միանա Հուդայի երկրում ու Երուսաղեմում գտնվող իմ վարպետներին։ 8 Ինձ Լիբանանից մայրու, սարդենու
եւ թեղենու փա՛յտ ուղարկիր, որովհետեւ գիտեմ, որ ոչ ոք քո ծառաների նման Լիբանանից փայտ կտրել չգիտի։ Արդ, քո
ծառաները թող գնան իմ ծառաների հետ,^9 որ ինձ համար մեծ քանակությամբ փայտ պատրաստեն, որովհետեւ այն
տունը, որ կառուցելու եմ, մեծ ու փառավոր է լինելու։ 10 Քո ծառաներին՝ փայտ կտրող գործավորներին, իբրեւ ռոճիկ
կտամ քսան հազար քոռ ցորեն, քսան հազար քոռ գարի, քսան հազար չափ գինի եւ քսան հազար չափ ձեթ»։
(^11) Տյուրոսի Քիրամ արքան պատասխանեց նամակով եւ ուղարկեց Սողոմոնին. «Քանի որ Տերը սիրեց իր ժողովրդին,
դրա համար քեզ նրանց վրա թագավոր կարգեց»։ 12 Քիրամը նաեւ ասում էր. «Օրհնյալ է Տերը՝ Իսրայելի Աստվածը, որն
ստեղծել է երկինքն ու երկիրը եւ Դավիթ արքային տվել է խելամտությամբ ու իմացությամբ օժտված իմաստուն որդի,
որ տուն կառուցի Տիրոջ համար եւ թագավորական պալատ՝ իր համար։ 13 Ահա քեզ մոտ եմ ուղարկում մի խելոք ու հմուտ
մարդու՝ իմ ծառա Քիրամին,^14 որի մայրը Դանի դուստրերից է, իսկ նրա հայրը տյուրոսցի է։ Նա գիտի մշակել ոսկին,
արծաթը, պղինձը, երկաթը, քարերն ու փայտերը, հյուսել ծիրանի ու կապուտակ, բեհեզ ու կարմիր կտորներ եւ
քանդակներ անել։ Նա, աշխատելով քո վարպետների ու քո հոր՝ իմ Տեր Դավթի վարպետների հետ, կկարողանա անել
այն բոլոր գործերը, որ կհանձնարարես իրեն։ 15 Արդ, ցորենը, գարին, ձեթն ու գինին, որ հիշատակել է իմ Տերը, թող
ուղարկի իր ծառաներին,^16 իսկ մենք Լիբանանից փայտ կկտրենք ըստ քո կարիքների եւ ծովի վրայով լաստերով կբերենք
Հոպպե, եւ դու կկուտակես Երուսաղեմում»։
(^17) Սողոմոնը հավաքեց Երուսաղեմում գտնվող բոլոր պանդուխտներին՝ ըստ իր հայր Դավթի կատարած
մարդահամարի։ Նրանք հարյուր հիսուներեք հազար վեց հարյուր հոգի էին։ 18 Նա նրանցից յոթանասուն հազարին
բեռնակիրներ կարգեց, ութսուն հազարին՝ քարհատներ, իսկ երեք հազար վեց հարյուրին նրանց վրա գործավարներ
նշանակեց։
