
(^1) _Դպրապետին։ Սաղմոս Դավթի_
(^2) _Թող Աստված ելնի, եւ նրա բոլոր թշնամիները թող ցրվեն,
Եվ նրան ատողները թող փախչեն նրա երեսից։_
(^3) _Թող պակասեն, ինչպես ծուխն է պակասում,
Ինչպես մոմն է հալվում կրակի դեմ,
Այնպես էլ թող կորչեն մեղավորները Աստծու երեսից։_
(^4) _Արդարները թող ուրախանան ու ցնծան նրա առաջ
Եվ զվարճանան իրենց ուրախությամբ։_
(^5) _Օրհնեցե՛ք Աստծուն եւ սաղմո՛ս ասացեք նրա անվանը,
Ճամփա՛ բացեք նրան, ով նստում է արեւմուտքում,
Եվ նրա անունը Տեր է։
Թող ցնծան նրա առջեւ եւ խռովվեն նրա երեսից,_
(^6) _Նա, որ հայրն է որբերի եւ դատավորն այրիների,
Աստված՝ իր սրբավայրում։_
(^7) _Աստված բնակեցնում է տնանկներին տան մեջ
Եվ իր քաջությամբ ազատում բանտվածներին,
Ինչպես նաեւ դառնացողներին,
Որ բնակվում են գերեզմաններում։_
(^8) _Աստվա՛ծ, երբ դու ընթացար քո ժողովրդի առջեւից,
Երբ անցար անապատով, Հանգիստ_
(^9) _Երկիրը ցնցվեց, եւ երկինքը ցողեց Աստծու երեսից Սինայում՝
Իսրայելի Աստծու առջեւ։_
(^10) _Շնորհաբեր անձրեւ պատրաստեցիր
Քո ժառանգության համար,
Որը թեեւ հիվանդացավ, բայց դու կազդուրեցիր նրան,_
(^11) _Եվ քո գազանները պիտի բնակվեն այնտեղ։
Քո քաղցրությամբ, Աստվա՛ծ,
Պատրաստություն տեսար աղքատի համար։_
(^12) _Տերը պատգամ պիտի տա նրանց,
Ովքեր մեծ զորությամբ բարի լուրն են տալիս._
(^13) _Զորությունների սիրելի՛ թագավոր,
Քո տան գեղեցկությունը մատնվեց ավարի։_
(^14) _Թեկուզ եւ ննջեք վիճակների մեջ,
Աղավնու թեւերն արծաթապատ են,
Եվ նրա թիկնամեջքը՝ ոսկեգույն։ Հանգիստ_
(^15) _Երկնավորը թագավորներին ցրեց երկրի վրա
Սեղմովնի՝ ձյունով ծածկվելու պես։_
(^16) _Աստծու լեռը պարարտ լեռ է,
Հաստատուն եւ պարարտ լեռ._
(^17) _Եվ ի՞նչ եք կարծում, հպարտացա՛ծ լեռներ։
Ահավասիկ լեռը, որտեղ բարեհաճեց բնակվել Աստված.
Տերն իսկ բնակվելու է այնտեղ հավիտյան։_
(^18) _Աստծու կառքերը բյուրապատիկ են՝
Հազարավոր կառապաններով,
Նրանց մեջ է Տերը՝ Սինայի իր սրբարանից։_
(^19) _Ելավ բարձունքները եւ գերիներ առավ, ավար առավ,
Պարգեւներ բաշխեց եւ տվեց մարդկանց որդիներին,
Որ նույնիսկ թերահավատներն այնտեղ բնակվեն։_
(^20) _Օրհնյա՜լ է Աստված,
Օրհնյա՜լ է Տերը զօրհանապազ,
Մեր փրկիչ Աստվածը պիտի առաջնորդի մեզ։ Հանգիստ_
(^21) _Մեր Աստվածը կենարար Աստված է,
Տիրոջն են մահվան ելքերը։_
(^22) _Սակայն Աստված պիտի փշրի մեր թշնամիների գլուխները
Եվ պսակահեր գլուխները նրանց,
Ովքեր շարժվում են անօրենությամբ։_
(^23) _Տերն ասաց. «Անդունդների խորքերից պիտի հանեմ
Եվ ժանիքների միջից դուրս պիտի կորզեմ նրան»։_
(^24) _Որ ոտքդ արյան մեջ թրջվի, եւ քո շների լեզուները՝
Թշնամիներիդ արյունով։_
(^25) _Աստվա՛ծ, քո ընթացքները երեւացին.
Աստծու՝ մեր սուրբ թագավորի ընթացքները։_
(^26) _Իշխաններն առաջ անցան՝ օրհնություն մատուցելու
Գուսանների եւ գովերգուների մեջ։_
(^27) _Հավաքներում օրհնեցե՛ք Աստծուն,
Օրհնեցե՛ք Տիրոջը, որ Իսրայելի աղբյուրներից եք։_
(^28) _Այնտեղ են հրաշամանուկ Բենիամինը,_


_Հուդայի առաջնորդ իշխանները,
Զաբուղոնի եւ Նեփթաղիմի իշխանները։_

(^29) _Հրամայի՛ր քո զորությամբ, Աստվա՛ծ,
Զորացրո՛ւ այն, ինչը հաստատեցիր մեր մեջ._
(^30) _Երուսաղեմի քո սուրբ տաճարում թագավորները
Թող ընծաներ մատուցեն քեզ։_
(^31) _Սաստի՛ր եղեգների գազանին,
Արջառների եւ ցուլերի հոտերին։
Պիտի մերժվեն նրանք, որ արծաթով են ընտրված,
Ցրի՛ր հեթանոսներին ու պատերազմ կամեցողներին։_
(^32) _Եգիպտոսից պատգամավորներ պիտի գան,
Հնդիկները շուտով ձեռք կպարզեն Աստծուն։_
(^33) _Երկրի թագավորություննե՛ր, օրհնեցե՛ք Աստծուն
Եվ սաղմո՛ս ասացեք Տիրոջը։ Հանգիստ_
(^34) _Ճանապա՛րհ բացեք նրան, ով նստում է
Երկինքների երկնքում, արեւելքում։
Ահա իր ձայնը պիտի տա, ձայնը զորության։_
(^35) _Փա՛ռք տվեք Աստծուն։
Իսրայելի վրա է նրա մեծ վայելչությունը,
Իսկ նրա զորությունը մինչեւ երկնքի ամպերն է հասնում։_
(^36) _Սքանչելի է Աստված իր սրբերի վրա,
Աստվածն Իսրայելի։
Նա զորություն պիտի տա
Եվ հաստատություն իր ժողովրդին.
Օրհնյա՜լ է Աստված։_
