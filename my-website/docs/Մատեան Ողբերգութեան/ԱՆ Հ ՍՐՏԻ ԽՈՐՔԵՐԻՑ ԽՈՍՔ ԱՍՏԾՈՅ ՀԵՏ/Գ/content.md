
Եւ քանզի սահմանափակ է մարդկանց
փրկութեան կարողութիւնը,
Նրանք իրենք էլ ողորմութիւն գտան բարերարիդ
կողմից եւ ամենակալիդ շնորհիւ զօրացան,
Կոչուեցին պաշտպանողիցդ եւ հնարաւորիցդ
քաւուեցին,
Ներուեցին աազատարարիցդ եւ
անախտականիցդ բժշկուեցին,
Կենսագործուեցին անապականիցդ եւ
նորոգողիցդ լուսաւորուեցին:
Հետեւապէս, գիտենալով չափն ու սահմանը
հողածին բնութեանս,
Որպէս հարազատ նմանակիցներ`
Ի վստահութիւն յուսահատներին եւ ի խրախոյս`
Ահա եւ քեզ եմ դիմում ես միայն,
Որդի՛դ կենդանի Աստծոյ` Քրիստոս, օրհնեալ
ամէն ինչի մէջ:
Եւս առաւել կճշմարտուեն վերոգրեալ
օրինակները,
Եթէ այստեղ, այս աղօթքի մէջ յիշենք նմանօրինակ
Եւ այս խօսքն արդար, որ երջանիկ
իմաստուններից մէկն է ասել,
Թէ` "Բարի է Տիրոջ ձեռքն ընկնելը, եւ ոչ թէ
մարդկանց.
Զի, ինչպէս որ մեծ է նա, այդպէս էլ մեծ է նրա
ողորմութիւնը":
Ու թէեւ այս խօսքով Դաւթին էր ակնարկում,
Բայց երբ որ երեք աստուածային հարուածներ էին
առաջադրւում նրան,
Նա ինքը յօժար, կամաւոր կերպով սատակիչ
մահուան դատավճիռն ընտրեց,
Ընդունելով այն իբրեւ կենդանութիւն, որ
Քրիստոսի հաւատքով կաճի եւ կզօրանա,
Քան թէ միւս երկու այն հարուածները, որոնք


տանջում են ու չեն ողորմում:
Եւ սակայն անյարմար չի լինի, որ ես էլ այդ խօսքից
օրինակ վերցնեմ իմ կորած հոգու համար,
Որ տոչորւում է ապրելու հնար գտնելու տենչով:
Այսպիսով, սակայն, իմ ողբերգական այս
մատեանի մէջ, -
Առանց որի չի կարելի մօտենալ Տիրոջը, -
Ես ոչ թէ նուաստացնում եմ փրկուածներին, այլ
փրկչի անունն եմ պսակում
Եւ նրա շնորհն եմ բարեհռչակում բոլորին.
Ու խոստովանում եմ հաստատ խօսքով, թէ
նոյնիսկ նրանք,
Որոնք շա՜տ բարձր են թռչում իրենց սուրբ վարքի
թեւերով,
Կարօտ են դարձեալ քո ողորմութեան դեղ ու
դարմանին:
