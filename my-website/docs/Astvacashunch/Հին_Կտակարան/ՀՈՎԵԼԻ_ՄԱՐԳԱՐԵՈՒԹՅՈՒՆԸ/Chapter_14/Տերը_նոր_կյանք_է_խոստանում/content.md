
Ովսեեի աղերսն Իսրայելին
(^1) _Կկործանվի Սամարիան,
որովհետեւ ընդդիմացավ իր Աստծուն. սրով կընկնեն,
նրա կաթնակերները քարի կզարնվեն,
եւ նրա հղիները կպայթեն։_
(^2) _Դարձի՛ր, Իսրայե՛լ, Տիրոջը՝ քո Աստծուն,
քանի որ տկարացար քո անօրենություններով։_
(^3) _Ձեզ հետ խոսքե՛ր վերցրեք,
դարձե՛ք Տիրոջը՝ ձեր Աստծուն, եւ ասե՛ք նրան.
«Կարո՛ղ ես ներել մեր մեղքերը, որպեսզի անիրավություն չգործենք,
այլ բարիք ընդունենք եւ հատուցենք մեր շուրթերի պտուղը»,
եւ կվայելեն ձեր սրտերը բարության մեջ։_
(^4) _Ասորեստանցին չի փրկում մեզ.
ձի չենք հեծնի
եւ այլեւս մեր ձեռակերտներին մեզ աստված չենք ասի,
որովհետեւ ով որ քո մեջ է, կգթա որբերին։_
(^5) _«Կվերականգնեմ նրանց բնակավայրերը
եւ ամբողջապես կսիրեմ նրանց,
որովհետեւ իմ բարկությունը հեռացավ նրանցից։_
(^6) _Եվ կլինի որպես ցող Իսրայելի համար,
կծաղկի, ինչպես շուշանը
եւ կարձակի իր արմատը, ինչպես Լիբանոսը_ [79] _։_
(^7) _Կտարածվեն նրա ոստերը եւ կլինեն պտղալից ձիթենու պես,
եւ նրա հոտը կբուրի կնդրուկի պես։_
(^8) _Կդառնան ու կնստեն նրա հարկի ներքո,
կապրեն ու կզորանան ցորենով,
կծաղկի նրա հիշատակը որթատունկի պես,
եւ կլինի Լիբանանի գինու պես_
(^9) _Եփրեմի համար։
Այլեւս ի՞նչ գործ ունի նա կուռքերի հետ.
ե՛ս խոնարհեցրի նրան,
ես էլ կզորացնեմ նրան.
ես պտղառատ այգի եմ.
ինձնից պտուղ գտնվեց քեզ վրա»։_
(^10) _Ո՞վ է իմաստուն, որ հասկանա սա,_


_հանճարեղ, որ ճանաչի սա.
քանի որ ուղիղ են Տիրոջ ճանապարհները,
եւ արդարները կընթանան դրանցով,
իսկ ամբարիշտները կտկարանան դրանց մեջ։_

