
(^1) _Դպրապետին՝ ինչպես «Մի՛ ապականիր»-ը։ Ասափի օրհներգության սաղմոսը_
(^2) _Գոհություն պիտի մատուցենք քեզ, Աստվա՛ծ,
Գոհություն պիտի մատուցենք եւ աղոթենք քո անվանը։_
(^3) _Ես պիտի հռչակեմ քո բոլոր սքանչելիքները։
Երբ հասնի ժամը, ես պիտի դատեմ ուղղությամբ։_
(^4) _Մաշվեցին երկիրն ու նրա բոլոր բնակիչները.
Ես հաստատեցի նրա սյուները։_
(^5) _Ասացի անօրեններին. «Անօրենություն մի՛ գործեք»,
Մեղավորներին. «Վեր մի՛ բարձրացրեք ձեր եղջյուրները»։_
(^6) _Ձեր եղջյուրները վեր մի՛ բարձրացրեք
Եվ մի՛ խոսեք անիրավություն Աստծուց։_
(^7) _Որովհետեւ արդար դատաստանը
Ո՛չ արեւելքից է գալու եւ ո՛չ արեւմուտքից,
Ո՛չ անապատից եւ ո՛չ լեռներից,_
(^8) _Այլ Աստված է դատավորը,
Որ խոնարհեցնում է մեկին
Եվ բարձրացնում մյուսին։_
(^9) _Քանզի Տիրոջ ձեռքի բաժակը լի է անապակ գինով,
Որ տալիս է սրան ու նրան։
Սակայն նրա մրուրը չի պակասի,
Եվ երկրի բոլոր մեղավորները կխմեն այն։_
(^10) _Իսկ ես հավիտյան պիտի ցնծամ,
Սաղմոս երգեմ Հակոբի Աստծուն։_
(^11) _Մեղավորների բոլոր եղջյուրները պիտի փշրես,
Եվ արդարի եղջյուրը պիտի բարձրանա։_
