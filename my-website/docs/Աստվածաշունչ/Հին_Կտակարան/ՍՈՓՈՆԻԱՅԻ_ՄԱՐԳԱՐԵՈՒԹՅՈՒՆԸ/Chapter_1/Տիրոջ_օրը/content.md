
(^1) Խոսքը, որ եղավ Եզեկիայի որդու՝ Ամարիայի որդու՝ Գողգողիայի որդու՝ Քուսիի որդուն՝ Սոփոնիային, Հուդայի
արքայի՝ Ամովնի որդու՝ Հովսիայի օրերում։
(^2) _«Ամեն ինչ ամբողջովին կպակասի երկրի երեսից»,- ասում է Տերը։_
(^3) _«Կպակասեն մարդ եւ անասուն,
կպակասեն երկնքի թռչուններն ու ծովի ձկները,
կտկարանան ամբարիշտները,
եւ անօրեններին կվերացնեմ երկրի երեսից»,- ասում է Տերը։_
(^4) _«Իմ ձեռքը կերկարեմ Հուդայի վրա
եւ Երուսաղեմի բոլոր բնակիչների վրա
եւ կվերացնեմ
Բահաղի անունն այդտեղից եւ քրմերի անունը՝ քահանաներով հանդերձ,_
(^5) _որ տանիքների վրա երկրպագում են երկնքի զորություններին,_


_եւ որոնք երդվում էին իրենց արքայի՝ Տիրոջ անունով,_

(^6) _եւ որոնք խոտորվում էին Տիրոջից,
որոնք ո՛չ փնտրում էին Տիրոջը,
ո՛չ էլ Տիրոջ կողմն էին լինում»։_
(^7) _Վախեցե՛ք Տիրոջ՝ Աստծու հայացքից,
քանի որ մոտ է Տիրոջ օրը,
որովհետեւ Տերը պատրաստել է իր զոհաբերությունները
եւ կանչել է իր հրավիրյալներին։_
(^8) _«Եվ կլինի Տիրոջ զոհաբերության օրը, որ վրեժխնդիր կլինեմ իշխաններից,
թագավորի տնից եւ բոլորից,
որոնք օտար հագուստներ են հագել։_
(^9) _Այն օրը վրեժխնդիր կլինեմ Բարձունքների վրա ցատկողներից,
որոնք Տիրոջ տունը լցնում են ամբարշտությամբ։_
(^10) _Եվ այն օրը,- ասում է Տերը,-
աղաղակի ձայն կլինի խոցոտվածների դռնից,
գույժ՝ երկրորդ դռնից, եւ մեծ կոտորած՝ բլուրներից։_
(^11) _Ողբացե՛ք, կոտորվածների բնակիչնե՛ր,
քանի որ ողջ ժողովուրդը նմանվեց քանանացիներին.
կործանվեցին բոլորը,
որոնք հպարտացել էին արծաթով։_
(^12) _Եվ կլինի այն օրը, որ ճրագով կխուզարկեմ Երուսաղեմը
եւ վրեժխնդիր կլինեմ այն մարդկանցից,
որոնք արհամարհեցին իրենց պահպանությանը հանձնված բաները,
որ ասում էին իրենց սրտերում.
“Ո՛չ բարի բան է անում Տերը, ո՛չ էլ չար”։_
(^13) _Նրանց զորությունը հափշտակված կլինի,
եւ նրանց տները՝ ավերակ.
տներ կշինեն, բայց չեն բնակվի դրանց մեջ,
այգիներ կտնկեն, բայց չեն խմի դրանց գինին»։_
(^14) _Քանի որ մոտ է Տիրոջ մեծ օրը,
մոտ է եւ շատ արագահաս.
Տիրոջ օրվա ձայնը խիստ է եւ դառն՝
զորավոր կարգված։_
(^15) _Բարկության օր է այն օրը,
նեղության եւ վտանգի օր,
թշվառության եւ կործանման օր,
խավարի եւ մեգի օր,
ամպի եւ մառախուղի օր,_
(^16) _շեփորի եւ աղաղակի օր
ամուր քաղաքների եւ բարձր անկյունների դեմ։_
(^17) _«Կնեղեմ մարդկանց,
եւ կույրերի պես կընթանան,
քանի որ մեղանչեցին Տիրոջ դեմ
եւ նրա անունը վերցրին սնոտի բաների համար,
որոնք ոչինչ չեն կարողանա անել՝ նրանց օգնելու.
կթափի նրանց արյունը հողի նման,
եւ նրանց մարմինները՝ աղբի պես»։_
(^18) _Նրանց արծաթն ու ոսկին չեն կարողանա նրանց փրկել Տիրոջ բարկության օրը,
բայց նրա նախանձախնդրության կրակով կմաշվի համայն երկիրը,
որովհետեւ վախճան ու տագնապ կբերի
երկրի բոլոր բնակիչների վրա։_
