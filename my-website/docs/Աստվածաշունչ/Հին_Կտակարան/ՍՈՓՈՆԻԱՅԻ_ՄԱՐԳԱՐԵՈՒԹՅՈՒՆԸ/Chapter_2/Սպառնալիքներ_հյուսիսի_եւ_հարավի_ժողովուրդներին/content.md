
Կոչ խոնարհներին
(^1) _Հավաքվե՛ք եւ աղաչե՛ք, ո՛վ անխրատ ազգեր,_
(^2) _քանի դեռ չեք դարձել անցավոր ծաղկի պես,
քանի դեռ չի եկել Տիրոջ սաստիկ բարկության օրը։_
(^3) _Փնտրե՛ք Տիրոջը, երկրի բոլո՛ր խոնարհներ,
արդարադատությո՛ւն արեք եւ արդարությո՛ւն փնտրեք
եւ պատասխա՛ն տվեք նրանց,
որպեսզի թաքնվեք Տիրոջ բարկության օրը։_


Սպառնալիքներ արեւմուտքի ժողովուրդներին
(^4) _Քանի որ Գազան կհափշտակվի,
եւ Ասկաղոնը կավերվի, Ազովտոսը միջօրեին կկործանվի,
եւ Ակկարոնն արմատախիլ կարվի։_
(^5) _Վա՜յ ձեզ, որ բնակվում եք ծովի եզերքում,
կրետացի բնակիչնե՛ր,
Տիրոջ պատգամը ձեր դեմ է.
Քանա՛ն, այլազգիների երկի՛ր, կվերացնեմ ձեզ բնակավայրից,_
(^6) _եւ Կրետեն կդառնա հոտերի արոտավայր եւ ոչխարների գոմ։_
(^7) _Ծովեզերքը Հուդայի տան մնացորդներինը կլինի,
եւ նրանց մեջ կճարակեն
եւ Հուդայի որդիների երեսից
երեկոյան դադար կառնեն Ասկաղոնի տներում,
քանի որ նրանց այցի է ելել Տերը՝ իրենց Աստվածը,
եւ կվերացնի նրանց գերությունը։_
(^8) _«Լսեցի Մովաբի նախատինքները
եւ Ամովնի որդիների թշնամանքները,
որոնցով նախատում էին իմ ժողովրդին
եւ մեծաբանում իմ սահմանների դեմ։_
(^9) _Նրա համար եմ ես կենդանի,-
ասում է Տերը՝ Զորությունների Աստվածը, Իսրայելի Աստվածը,-
որ Մովաբը Սոդոմի պես դառնա,
եւ Ամովնի որդիները՝ Գոմորի պես,
իսկ Դամասկոսը՝ լքված, ինչպես կալի դեզը,
եւ հավիտյան ավերված։
Իմ ժողովրդի մնացորդները կհափշտակեն նրանց,
եւ իմ ազգի մնացորդները կժառանգեն նրանց»։_
(^10) _Եվ դա կլինի նրանց՝ իրենց հպարտության փոխարեն,
քանի որ նախատեցին եւ մեծաբանեցին Ամենակալ Տիրոջ դեմ։_
(^11) _Տերը կերեւա նրանց դեմ
եւ կկործանի ազգերի բոլոր աստվածներին,
եւ կերկրպագեն նրան յուրաքանչյուրն իր տեղից
ազգերի բոլոր կղզիները։_
(^12) _«Դուք եւս, եթովպացինե՛ր, իմ սրից սպանվածն եք։_
(^13) _Իմ ձեռքը կերկարեմ հյուսիսի վրա
եւ կկործանեմ ասորեստանցուն,
Նինվեն ավերակ կդարձնեմ, անջրդի՝ ինչպես անապատը,_
(^14) _եւ կարածեն նրա մեջ հոտերն ու երկրի բոլոր գազանները,
գետնառյուծներն ու ոզնիները կբնակվեն նրա հարկերում,
գազանները կոռնան նրա նկուղներում,
եւ ագռավները՝ նրա դռների վրա,
քանի որ մայրու պես է նրա բարձրությունը»։_
(^15) _Սա վրիժագործ քաղաք է՝ հույսով բնակվելով,
որ ասում էր իր սրտում.
«Ես եմ, եւ այլեւս ոչ ոք չի լինի ինձանից հետո»։
Ինչպե՞ս դարձավ ավերակ, գազանների ճարակ.
ամեն ոք, որ անցնի նրա միջով,
կշչա եւ կշարժի իր գլուխը։_
