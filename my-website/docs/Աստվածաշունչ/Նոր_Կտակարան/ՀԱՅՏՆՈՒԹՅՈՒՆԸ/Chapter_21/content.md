
Նոր երկինք, նոր երկիր
(^1) Տեսա նոր երկինք ու նոր երկիր, քանի որ առաջին երկինքն ու երկիրն անցել էին, եւ ծով չկար այլեւս։ 2 Եվ տեսա
սուրբ քաղաքը՝ նոր Երուսաղեմը, որ իջնում էր Աստծու մոտից եւ երկնքից, ինչպես իր փեսայի համար զարդարված ու
պատրաստված հարսը։ 3 Եվ երկնքից լսեցի մի ձայն, որ ասում էր. «Ահավասիկ Աստծու տունը, որ մարդկանց մեջ է. նա
պիտի բնակվի նրանց հետ, եւ նրանք պիտի լինեն նրա ժողովուրդը, եւ նա՝ նրանց Աստվածը։ 4 Եվ նրանց աչքերից պիտի
սրբի ամեն արտասուք. այլեւս մահ չպիտի լինի, ո՛չ սուգ, ո՛չ աղաղակ, ո՛չ ցավ եւ ո՛չ չարչարանք չպիտի լինեն, քանի որ
նախկինն անցավ»։
(^5) Եվ գահի վրա նստողն ինձ ասաց. «Ահավասիկ ամեն բան նոր եմ դարձնում»։ Եվ ավելացրեց. «Գրի՛ր, այս խոսքերը
ճշմարիտ եւ վստահելի են»։ 6 Դարձյալ ինձ ասաց. «Եղավ. ես Ալֆան եւ Օմեղան եմ, Սկիզբը եւ Վախճանը, եւ
ծարավածներին ձրի պիտի տամ կյանքի ջրի աղբյուրից։ 7 Հաղթողները պիտի ժառանգեն այս ամենը, եւ ես նրանց


համար Աստված պիտի լինեմ, նրանք էլ՝ ինձ համար որդիներ։ 8 Իսկ ծույլերի ու անհավատների, ոճրագործների եւ
պոռնիկների, կախարդների ու կռապաշտների, հմայողներին եւ բոլոր ստախոս ամբարիշտների բաժինը ծծմբով ու հրով
այրվող լճի մեջ է, որ երկրորդ մահն է»։

Նոր՝ երկնային Երուսաղեմը
(^9) Եվ եկավ մեկն այն յոթ հրեշտակներից, որոնք ունեին յոթ սկավառակներ՝ լցված յոթ վերջին պատուհասներով։ Նա
խոսեց ինձ հետ ու ասաց. «Ե՛կ, քեզ պիտի ցույց տամ հարսին՝ Գառան կնոջը»։ 10 Եվ Հոգին եկավ ինձ վրա ու տարավ
դեպի մի բարձր ու մեծ լեռ եւ ցույց տվեց ինձ մեծ ու սուրբ քաղաքը՝ Երուսաղեմը, որ իջնում էր երկնքից՝ Աստծու մոտից։
(^11) Այն ուներ Աստծու փառքը, եւ նրա մեջ կար մի լուսավորություն՝ նման թանկարժեք քարերի, ինչպես բյուրեղյա ու
կենդանի հասպիս քարը։ 12 Նրա պարիսպը մեծ էր ու բարձր, ուներ տասներկու դուռ, վրան՝ տասներկու հրեշտակներ,
որոնցից յուրաքանչյուրի անունը գրված էր դռների վրա՝ ըստ Իսրայելի տասներկու ցեղերի անունների։ 13 Արեւելյան
կողմից՝ երեք դուռ, հյուսիսայինից՝ երեք դուռ, հարավայինից՝ երեք դուռ եւ արեւմտյանից՝ երեք դուռ։ 14 Քաղաքի
պարիսպն ուներ տասներկու հիմնաքարեր, նրանց վրա՝ Գառան տասներկու առաքյալների անունները։ 15 Ինձ հետ
խոսողն իր ձեռքում ուներ ոսկե եղեգյա քանոն՝ քաղաքը, նրա դռներն ու պարիսպները չափելու համար։ 16 Քաղաքը
քառակուսի էր. նրա երկարությունն հավասար էր լայնությանը։ Եվ նա չափեց նրա երկարությունը՝ տասներկու հազար
ասպարեզ, նույն չափն ունեին նաեւ նրա լայնությունն ու բարձրությունը։ 17 Չափեց նաեւ նրա պարիսպը, որի
բարձրությունը հարյուր քառասունչորս կանգուն էր, իսկ հրեշտակի չափը մարդկանց գործածած չափն էր։ 18 Քաղաքի
պարիսպների շինվածքը հասպիսից էր, քաղաքը՝ մաքուր ոսկի՝ նման մաքուր ու պայծառ բյուրեղի։ 19 Քաղաքի
հիմնաքարերն ամեն տեսակ թանկարժեք քարերով էին զարդարված։ Պարսպի առաջին հիմքը՝ հասպիս, երկրորդը՝
շափյուղա, երրորդը՝ ագաթ, չորրորդը՝ զմրուխտ,^20 հինգերորդը՝ եղնգնաքար, վեցերորդը՝ սարդիոն, յոթերորդը՝
ոսկեքար, ութերորդը՝ բյուրեղ, իններորդը՝ տպազիոն, տասներորդը՝ քրիսոպրասոս, տասնմեկերորդը՝ հակինթ,
տասներկուերորդը՝ մեղեսիկ։ 21 Եվ կային տասներկու դռներ՝ տասներկու միաձեւ մարգարիտներից. ամեն դուռ մեկ
մարգարտից էր։ Եվ քաղաքի տարածքը մաքուր ոսկի էր՝ նման պայծառ ապակու։
(^22) Քաղաքի մեջ տաճար չտեսա, քանզի Տերը՝ Ամենակալ Աստված, եւ Գառն էին տաճար նրա մեջ։ 23 Եվ քաղաքին
լուսավորելու համար արեգակ ու լուսին պետք չէին, քանզի Աստծու փառքն էր լուսավորում քաղաքը ամեն ժամ, եւ Գառը
ճրագ էր նրա մեջ։ 24 Եվ ազգերն ընթանալու են նրա լույսով, ու երկրի թագավորներն իրենց գանձերը նրան են բերելու։
(^25) Նրա դռները չեն փակվի, այլ միշտ բաց կմնան, որովհետեւ գիշեր չի լինի նրա մեջ։ 26 Եվ ազգերը փառք ու պատիվ կտան
նրան։ 27 Եվ այնտեղ մտած չի լինի ոչ մի չարակամ, պիղծ եւ ստախոս մարդ, այլ պիտի մտնեն միայն նրանք, որոնց
անունները գրված կլինեն Գառան Կյանքի գրքում։
