
Արդ, ըղձալի է ինձ այստեղ յիշել հոգեւոր այն
հանճարեղի
Խրատն հինաւուրց, եւ սակայն միշտ նոր, որ Տէրն
իսկ կրկնեց.
Ամբարիշտների նանրախորհուրդ ժողովներում
Չգնալ նստել հպարտների առաջին բարձին, -
Որից հաստատուն ուխտ ու պայմանով`
հրաժարուեցին Դաւիթն ու Երեմիան, -
Այլ իրենց մեղքով խիստ ամօթահար մեծ
դատաստանի հատուցման ահով սասանածների
սրտանց զղջացածների հետ`
Եւ խոնարհ կամքով հաւասարուել հետիններին
այստեղ երկրի վրայ.
Սրանցով է, որ բերկրում է բարձրեալ
Աստուածն ու պարարւում:
Եւ այսպէս ահա, ես էլ նրանց հետ, հետեւելով այդ
խրատին,
Համարձակւում եմ նախադաս լինել
բազմականների հետ երանելի:


Այսպիսով զերծ կլինենք մարգարէի մեղադրական
այս խօսքերից,
Որն ակնարկում է վէսերից ոմանց.
"Մի՜ մօտենար ինձ, զի մաքուր եմ ես, եւ ո՞վ կարող
է նայել ինձ":
Երջանիկ Դաւթի անսահման խոնարհութիւնից
օգտուելով` կարող կլինեմ նրա հետ ասել. -
"Որպէս անասուն համարուեցի ես` զգայազուրկ
եղած,
Վրայ հասան չարիքներն ու ինձ պաշարեցին.
Նեխեցին վէրքերս ու փտեցին անբժշկելի`
անզգամութեան պատճառով",
Ինչպէս նաեւ Ասորեստանում` ընտիր, անարատ
անձերից ոմանց
Ինքնադատական կշտամբանքները
մեղապարտութեան,
Որոնցից Եզր մեծ քահանայի այս խօսքն եմ ահա
կրկնում ես ինքս.
"Ոչ իսկ երեսն իմ կարող եմ առ քեզ բարձրացնել,
Աստուա՛ծ":
