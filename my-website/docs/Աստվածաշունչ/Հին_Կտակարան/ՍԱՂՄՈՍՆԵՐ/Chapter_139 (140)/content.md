
(^1) _Դպրապետին։ Սաղմոս Դավթի_
(^2) _Ազատի՛ր ինձ, Տե՜ր, չար մարդուց,
Փրկի՛ր ինձ անիրավ մարդուց։_
(^3) _Իրենց սրտերում անօրենություն խորհեցին,
Օր ու գիշեր պատրաստվեցին պատերազմի։_
(^4) _Օձի պես սրեցին իրենց լեզուները.
Իժի թույն կա նրանց շուրթերի տակ։_
(^5) _Պահի՛ր ինձ, Տե՜ր, մեղավորի ձեռքից
Եվ չար մարդուց փրկի՛ր ինձ։
Նրանք խորհեցին խափանել ընթացքս,_
(^6) _Ամբարտավաններն իրենց որոգայթը թաքցրին ինձնից,
Թակարդի լարեր ձգեցին ոտքերիս առջեւ
Եվ շավիղներիս շուրջը գայթակղություն դրեցին։ Հանգիստ_
(^7) _Ասացի. «Դու ես Տերը՝ իմ Աստվածը,
Ակա՛նջ դիր, Տե՜ր, աղոթքիս ձայնին»։_
(^8) _Տե՛ր, Տե՛ր, իմ փրկությա՛ն զորություն,
Պատերազմի ժամանակ գլխիս հովանի՛,_
(^9) _Մի՛ մատնիր ինձ, Տե՜ր, մեղավորների ցանկությանը,
Որոնք խորհեցին իմ մասին. ինձ վայր մի՛ նետիր,
Որպեսզի նրանք երբեք չբարձրանան,
Եվ նրանց խորհուրդները չկատարվեն։ Հանգիստ_
(^10) _Նրանց վերջն ու վախճանը,
Նրանց շրթունքների վաստակը թող ծածկի իրենց։_
(^11) _Հրի կայծակնե՛ր թափիր նրանց վրա_


_Եվ կործանի՛ր նրանց,
Որ տառապանքից չփրկվեն։_

(^12) _Լեզվանի մարդը չի հաջողելու երկրի վրա,
Մեղավոր մարդու չարիքները
Կորստյան կմատնեն իրեն։_
(^13) _Ես գիտեմ, Տե՜ր, որ դու ես տեսնում
Աղքատի դատաստանը եւ տնանկի իրավունքը։_
(^14) _Արդարները պիտի գոհություն մատուցեն քո անվանը,
Ուղղամիտները քո դիմաց պիտի բնակվեն։_
