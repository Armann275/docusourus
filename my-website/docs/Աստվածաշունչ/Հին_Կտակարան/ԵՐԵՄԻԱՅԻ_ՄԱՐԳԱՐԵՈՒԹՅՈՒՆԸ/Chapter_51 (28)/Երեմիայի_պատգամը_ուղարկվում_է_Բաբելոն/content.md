
Կործանարար քամի Բաբելոնի դեմ
(^1) Այսպես է ասում Տերը.
_«Ահա ես Բաբելոնի վրա եւ նրա բնակիչների վրա
պիտի բերեմ զայրույթով լցված մի սիրտ,
կործանարար հողմ ու խորշակ։_
(^2) _Անարգողներ պիտի ուղարկեմ Բաբելոն.
թող նախատեն նրան եւ ապականեն նրա երկիրը,
քանզի Բաբելոնի վրա նրա չարչարանքի օրը ամեն կողմից վայ է գալու»։_
(^3) _Ով լարելու է, թող լարի իր աղեղը,
եւ ով զրահ ունի, թող վերցնի այն։
Մի՛ խնայեք նրա երիտասարդներին,
ոչնչացրե՛ք նրա ողջ զորությունը։_
(^4) _Վիրավորները պիտի թափվեն քաղդեացիների երկրում,
իսկ նրա շուրջը՝ խոցվածները,_
(^5) _քանի որ Իսրայելը եւ Հուդան
իրենց Աստծուց եւ Տեր Ամենակալից չայրիացան,
թեեւ նրանց երկիրն Իսրայելի սրբությունների դեմ անիրավություններով լցվեց։_
(^6) _Փախե՛ք Բաբելոնի միջից,
թող ամեն մեկն իրեն փրկի,
որպեսզի չկործանվեք նրա անիրավությունների պատճառով,
քանզի հասել է ժամանակը,
երբ Տերը նրանից վրեժխնդիր է լինելու,
ինքն է հատուցելու նրա պատիժը։_
(^7) _Բաբելոնը Տիրոջ ձեռքին ոսկի բաժակ է,
որն իր գինուց արբեցնում է ամբողջ երկիրը.
խմեցին հեթանոսները,
եւ սասանվեցին ազգերը,_
(^8) _եւ Բաբելոնը հանկարծակի վայր ընկավ ու փշրվեց։
Ողբացե՛ք նրա վրա,
նրա վերքերին դե՛ղ արեք.
թերեւս բժշկվի։_
(^9) _Փորձեցինք բուժել Բաբելոնին, բայց նա չբժշկվեց,_


_թողնենք նրան եւ յուրաքանչյուրս գնանք մեր երկիրը,
որովհետեւ նրա դատաստանը մինչեւ երկինք հասավ,
բարձրացավ մինչեւ աստղերը,_

(^10) _եւ Տերը պատժեց նրանց։
Եկե՛ք Սիոնում պատմենք Տիրոջ՝ մեր Աստծու գործերը։_
(^11) _Պատրաստե՛ք աղեղները,
լցրե՛ք կապարճները,
քանի որ Տերն արթնացրեց մարերի թագավորի հոգին,
քանի որ նրա բարկությունը Բաբելոնի վրա է.
պիտի ջնջի նրան,
քանզի Տիրոջ վրեժխնդրությունն է դա,
նրա տաճարի վրեժխնդրությունը։_
(^12) _Բաբելոնի պարիսպների վրա դրո՛շ կանգնեցրեք,
պահապաննե՛ր կարգեք,
արթնացրե՛ք առաջապահներին,
զենքերը պատրաստե՛ք,
քանզի Տերը ձեռնամուխ եղավ անելու այն,
ինչ ասել է Բաբելոնի բնակիչների մասին,_
(^13) _որոնք ապրում են հորդառատ ջրերի մոտ
եւ նստում անթիվ գանձերի վրա։
Հասել է քո վախճանը, արդարեւ այն ստուգապես քո փորն է մտել։_
(^14) _Զորությունների Տերը երդվեց իր բազկով.
«Քեզ լցնելու եմ զորքով՝ իբրեւ մորեխով,
նրանք իջնելու են քեզ մոտ
եւ աղաղակ են բարձրացնելու քեզ վրա»։_
(^15) _Նա իր զորությամբ ստեղծեց երկիրը,
իր իմաստությամբ հիմնեց տիեզերքը,
իր հանճարով տարածեց երկինքը,_
(^16) _իր հրամանով երկնքում տեղավորեց շառաչող ջրերի առատությունը.
նա երկրի ծագերից ամպեր է հանում,
փայլատակումներ առաջացնում անձրեւների ժամանակ,
լույս է հանում իր շտեմարաններից։_
(^17) _Յուրաքանչյուր մարդ խելակորույս դարձավ,
բոլոր ոսկերիչներն իրենց կուռքերի պատճառով ամոթահար եղան,
որովհետեւ սուտ բաներ ձուլեցին,
նրանց մեջ հոգի չկա._
(^18) _սնոտի ու խայտառակ գործեր են.
երբ ես իրենց այցելության գնամ,
կորստյան են մատնվելու։_
(^19) _Այդպիսին չէ Հակոբի բաժինը.
նրա բաժինը եւ նրա ժառանգության գավազանը նա է, ով ստեղծեց ամենայն ինչ,
եւ նրա անունը Զորությունների Տեր է։_
(^20) _«Դու ինձ համար ցիրուցան պիտի անես պատերազմական զենքերդ,
իսկ ես քո միջոցով ցիրուցան պիտի անեմ ազգերին,
քո միջից վերացնեմ թագավորներին,_
(^21) _քեզնով պիտի ոչնչացնեմ նրանց այրուձին,
ոչնչացնեմ նրանց կառքերն ու հեծյալներին։_
(^22) _Քո միջոցով պիտի ոչնչացնեմ տղամարդուն ու կնոջը,
քեզնով պիտի ոչնչացնեմ ծերին ու երիտասարդին,
քեզնով պիտի ոչնչացնեմ տղային ու աղջկան։_
(^23) _Քո միջոցով պիտի ոչնչացնեմ հովվին ու նրա հոտը,
քեզնով պիտի ոչնչացնեմ հողագործին ու նրա հողագործությունը,
քեզնով պիտի ոչնչացնեմ քո զորավարներին ու զորագլուխներին։_
(^24) _Բաբելոնին եւ քաղդեացի բնակիչներին
պիտի փոխհատուցեմ այն բոլոր չարիքների համար,
որ ձեր աչքի առաջ գործեցին Սիոնի նկատմամբ,- ասում է Տերը։-_
(^25) _Ահա ես քո դեմ եմ, ո՛վ դու կործանիչ լեռ,- ասում է Տերը,-
դու, որ կործանում էիր ամբողջ երկիրը.
իմ ձեռքը քեզ վրա եմ երկարելու
եւ քեզ ժայռերից ներքեւ եմ գլորելու,
քեզ վերածելու եմ խանձված լեռան։_
(^26) _Եվ այլեւս քեզնից չեն վերցնելու
ո՛չ անկյունաքար, ո՛չ էլ հիմքի քար,
որովհետեւ դու հավիտյան պիտի լինես ապականության մեջ,- ասում է Տերը։_


(^27) _Դրո՛շ բարձրացրեք երկրի վրա,
փո՛ղ փչեք բոլոր ազգերի մեջ,
զորագնդե՛ր կանչեք նրա դեմ։
Իմ կողմից հրամա՛ն տվեք
Այրարատյան թագավորություններին եւ Ասքանազյան գնդին,
նրա շուրջը նետաձիգ սարքե՛ր կանգնեցրեք,
հարձակվե՛ք նրանց վրա։
Շարժվեց ու տանջվեց երկիրը,
որովհետեւ Բաբելոնի վրա հասավ Տիրոջ խորհուրդը,
եւ երիվարները հասան իբրեւ մորեխի բազմություն։_
(^28) _Նրա վրա՛ հրավիրեք ազգերին եւ մարերի թագավորին,
նրա զորավարներին ու նրանց բոլոր զորագլուխներին,
երկրի բոլոր իշխանություններին՝_
(^29) _ավերածության ենթարկելու համար բաբելացիների երկիրը,
որպեսզի այնտեղ բնակություն չլինի։_
(^30) _Բաբելոնի քաջամարտիկները պատերազմից հետ կանգնեցին,
մնացին պաշարման մեջ,
բեկվեց նրանց զորությունը,
նրանք դարձան կանանց նման, հրդեհի մատնվեցին նրանց տները,
ջարդվեցին դրանց փականքները։_
(^31) _Փախչողը փախչողի պիտի պատահի,
գուժկանը պիտի հանդիպի գուժկանի՝
բոթը տալու բաբելացիների թագավորին,
թե նրա քաղաքը գրավված է,_
(^32) _ելքերը բռնված են չորս կողմից,
բնակիչները կրակի մեջ այրվել են,
իսկ պատերազմող մարդիկ խույս են տվել դեպի դարպասները»։_
(^33) _Այսպես է ասում Զորությունների Տերը՝ Իսրայելի Աստվածը.
«Բաբելացիների տունը պիտի կալսվի հասուն օրանի նման,
մի քիչ եւս, եւ կգա նրա հնձի ժամանակը»։_
(^34) _«Կերավ ինձ, հասավ ինձ վրա,
բաժանեց ինձ բաբելացիների Նաբուքոդոնոսոր արքան,
ինձ դարձրեց կարծես մի դատարկ աման,
վիշապի նման ինձ կուլ տվեց,
իր փորը լցրեց իմ փափկություններով։ Հեռացան իմ տանջանքները,_
(^35) _եւ ինձ հասած տառապանքները Բաբելոնին հասան»,- պիտի ասի Սիոնի բնակիչը։
«Իմ արյունը քաղդեացի բնակիչների վրա՛ թող լինի»,- պիտի ասի Երուսաղեմը։_
(^36) _Դրա համար էլ այսպես է ասում Տերը.
«Ահա ես պիտի դատեմ քո ոսոխին
եւ պիտի առնեմ քո վրեժը,
պիտի ավերեմ նրա ծովը
եւ ցամաքեցնեմ նրա աղբյուրները։_
(^37) _Բաբելոնը բլուրների պիտի վերածվի, վիշապների բնակավայրի,
ավերածության ու ծաղրանքի,
բնակելի չպիտի լինի։_
(^38) _Նրանց բոլոր որդիները պատրաստվեցին իբրեւ առյուծներ,
իբրեւ առյուծի կորյուններ._
(^39) _իրենց տաք անկողինների մեջ՝ նրանց արհավիրք եմ բերելու,
հարբեցնելու եմ նրանց,
որ թմրեն ու ննջեն հավիտենական քնով
եւ չարթնանան,- ասում է Տերը։-_
(^40) _Իջեցրո՛ւ, մորթելո՛ւ տար նրանց որպես ոչխարների,
որպես խոյերի ու այծերի»։_
(^41) _Ինչպե՜ս պարտության մատնվեցիր, ո՛վ Սիսակ,
ինչպե՜ս որսի պես բռնվեցիր, ո՛վ դու պարծանքդ ամենայն երկրի։
Ինչպե՜ս Բաբելոնն ամայացավ հանուր ազգերի մեջ։_
(^42) _Իր ալիքների գոչյունով ծովը բարձրացավ Բաբելոնի վրա,
եւ նա ծածկվեց։_
(^43) _Նրա քաղաքները դարձան ավեր,
անջուր երկիր ու անապատ,
որտեղ ոչ ոք չի բնակվելու,
որտեղ մարդու որդին կանգ չի առնելու։_
(^44) _«Բաբելոնում վրեժխնդիր պիտի լինեմ Բելից,
եւ ինչ որ նա կուլ տվեց,
նրա բերանի՛ց պիտի հանեմ։
Ազգերն այլեւս նրա մոտ չեն հավաքվի։
Բաբելոնի պարիսպներն էլ խորտակվեցին։_


(^45) _Դո՛ւրս արի նրա միջից, ո՛վ իմ ժողովուրդ,
ամեն մեկդ ձեր ա՛նձը փրկեք Տիրոջ ցասումից ու բարկությունից։_
(^46) _Թող երբեք չահաբեկվեն ձեր սրտերը,
մի՛ վախեցեք այն լուրերից, որ կլսեք երկրում,
որովհետեւ նույն տարում պիտի գա մի լուր,
իսկ հաջորդ տարում՝ այլ լուր,
եւ անիրավություն պիտի լինի երկրում,
խայտառակություն՝ խայտառակության վրա։_
(^47) _Դրա համար ահա օրեր պիտի գան,- ասում է Տերը,-
երբ ես պիտի պատժեմ բաբելացիների կուռքերին,
եւ նրա ողջ երկիրն ամոթով պիտի մնա,
նրա բոլոր վիրավորները պիտի ընկնեն նրա մեջ։_
(^48) _Այն ժամանակ Բաբելոնի վրա պիտի ցնծան երկինք ու երկիր
եւ նրանցում եղած ամեն ինչ,
քանի որ հյուսիսից պիտի գան նրան թշվառացնողները,-
ասում է Տերը,-_
(^49) _եւ ամբողջ երկրի վիրավորները պիտի ընկնեն Բաբելոնում»։_
(^50) _Ելե՛ք այդ երկրից, ո՛վ փրկվածներ,
մի՛ մնացեք, հիշե՛ք Տիրոջը, ո՛վ դուք հեռավորներ,
եւ թող Երուսաղեմը ձեր միտքը գա։_
(^51) _Ամոթահար եղանք, որովհետեւ լսեցինք մեր նախատինքը,
մեր անարգանքը ծածկեց մեր երեսը,
այլազգիները Տիրոջ տուն՝ մեր սրբարան ներխուժեցին։_
(^52) _«Դրա համար ահա օրեր են գալու,- ասում է Տերը,-
ու ես վրեժխնդիր եմ լինելու նրա կուռքերից,
ամբողջ երկրում ընկնելու են վիրավորները։_
(^53) _Եվ եթե Բաբելոնը միչեւ իսկ երկինք բարձրանա
եւ այնտեղ հաստատվի ամրությամբ,
միեւնույն է, իմ կողմից կործանողներ պիտի գան նրա համար»,- ասում է Տերը։_
(^54) _«Բոթն է հնչում Բաբելոնում,
մեծ կոտորած է քաղդեացիների երկրում,_
(^55) _քանզի Տերն ավերեց Բաբելոնը
եւ այնտեղից չքացրեց նրա բարձր ձայնը՝
նրա ալիքների գոչյունը,
կարծես բազում ջրեր ձայնեցին նրա կործանման մասին։_
(^56) _Բաբելոնի վրա հասավ թշվառությունը,
նրա սպառազեն մարդիկ բռնվեցին,
նրա աղեղնավորները զարհուրեցին։
Չէ՞ որ Աստված հատուցանող է.
Տերն ինքը պիտի հատուցի նրա պատիժը_
(^57) _եւ սաստիկ հարբեցնի նրա զորավարներին
ու նրա իմաստուններին,
նրա իշխաններին,
նրա զորագլուխներին
ու նրա զորավոր մարդկանց.
նրանք պիտի ննջեն հավիտենական քնով ու չարթնանան»,-
ասում է արքան, որի անունը Տեր Ամենակալ է։_
(^58) _Այսպես է ասում Զորությունների Տերը.
«Լայն էր Բաբելոնի պարիսպը,
բայց նա կործանվելով պիտի կործանվի,
նրա բարձր դարպասները հրով պիտի այրվեն,
ժողովուրդները զուր չարչարվեցին,
եւ ազգերն սկզբից եւեթ պիտի ոչնչանային»։_
(^59) Այն խոսքը, որ Տերը պատվիրեց Երեմիա մարգարեին՝ ասելու Մաասիայի որդի Ներիայի որդի Սարեային, երբ սա
Հուդայի Սեդեկիա արքայի կողմից նրա թագավորության չորրորդ տարում գնում էր Բաբելոն։ Սարեան նրա
գանձապետն էր։ 60 Երեմիան մի մատյանի մեջ նկարագրեց այն բոլոր չարիքները, որ գալու էին Բաբելոնի վրա, այսինքն՝
Բաբելոնի մասին գրված այս բոլոր բաները։ 61 Երեմիան ասաց Սարեային. «Երբ Բաբելոն գնաս եւ նայես ու կարդաս այս
բոլոր բաները,^62 կասես. “Տե՛ր, դու խոսեցիր այս վայրի մասին, որ բնաջնջես սա, որ այստեղ այլեւս բնակիչ չմնա՝ մարդուց
մինչեւ անասուն, որ հավիտյան ամայություն լինի”։ 63 Իսկ երբ վերջացնես այդ մատյանի ընթերցումը, քար կկապես
դրան, կգցես Եփրատի մեջ 64 ու կասես. “Թող Բաբելոնն այսպես ընկղմվի ու չբարձրանա այն չարիքներից, որ ես բերելու
եմ նրա վրա”»։ Երեմիա մարգարեի խոսքերն այստեղ վերջանում են։

