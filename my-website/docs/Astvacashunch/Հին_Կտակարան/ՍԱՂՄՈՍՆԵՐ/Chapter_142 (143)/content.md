
Ապաշխարության աղոթք
(^1) _Սաղմոս Դավթի, երբ նրան հալածեց իր որդի Աբիսողոմը
Տե՜ր, լսի՛ր աղոթքս,
Քո ճշմարտությամբ ակա՛նջ դիր իմ խնդրանքներին։
Լսի՛ր ինձ քո արդարությամբ_
(^2) _Եվ ծառայիդ հետ մի՛ թշնամացիր,
Որովհետեւ ո՛չ մի կենդանի էակ չի արդարանա քո առջեւ։_
(^3) _Թշնամին հալածեց հոգիս, կյանքս հողին խոնարհեցրեց
Եվ ինձ նստեցրեց խավարում՝ որպես հավերժական մեռյալ։_
(^4) _Հոգիս ձանձրացավ իմ ներսում, եւ սիրտս խռովվեց իմ մեջ։_
(^5) _Ես հիշեցի օրերը հին, հիշեցի քո բոլոր գործերը,
Խորհեցի քո ստեղծածների մասին_
(^6) _Եվ դեպի քեզ բարձրացրի ձեռքերս։
Հոգիս երկրի հողի պես ծարավի է քեզ։ Հանգիստ_
(^7) _Լսի՛ր ինձ շուտով, Տե՜ր, որովհետեւ հոգիս նվաղեց իմ ներսում։
Երեսդ մի՛ դարձրու ինձնից,
Որ չնմանվեմ գուբի մեջ իջնողներին։_
(^8) _Լսելի՛ դարձրու ինձ քո առավոտյան ողորմությունը,
Որովհետեւ, Տե՜ր, ես քեզ հուսացի։
Ցո՛ւյց տուր ինձ ճանապարհը, որով պիտի գնամ,
Որովհետեւ, Տե՜ր, դեպի քեզ բարձրացրի հոգիս։_
(^9) _Փրկի՛ր ինձ, Տե՜ր, իմ թշնամիներից,
Որովհետեւ քեզ ապավեն դարձրի ինձ։_
(^10) _Սովորեցրո՛ւ ինձ քո կամքը կատարել,
Որովհետեւ դու ես իմ Աստվածը։
Քո բարի հոգին ինձ պիտի առաջնորդի ուղիղ ճանապարհով։_
(^11) _Հանուն քո անվան քո արդարությամբ կենդանացրո՛ւ ինձ, Տե՜ր,
Հանի՛ր անձս նեղությունից։_
(^12) _Քո ողորմությամբ կործանի՛ր իմ թշնամիներին,
Կորստի՛ մատնիր անձիս բոլոր նեղիչներին,
Որովհետեւ ես քո ծառան եմ։_
