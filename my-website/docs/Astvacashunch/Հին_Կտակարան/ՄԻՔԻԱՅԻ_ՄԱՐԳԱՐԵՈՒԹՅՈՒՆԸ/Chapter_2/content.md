
Ընդդեմ չարաշահողների
(^1) _Նեղություններ խորհեցին.
չարիք են գործում իրենց անկողիններում
եւ այգաբացին լույսով նույնն ի կատար են ածում,
քանի որ չբարձրացրին իրենց ձեռքերն առ Աստված։_
(^2) _Տենչում էին հանդերի,
հափշտակում էին որբերին
եւ բռնագրավում տները,
հափշտակում էին մարդուն եւ նրա տունը,
մարդուն եւ նրա ժառանգությունը։_
(^3) _Դրա համար այսպես է ասում Տերը.
«Ահա ես այդ ազգի դեմ փորձանքներ եմ խորհում,
որոնց միջից վեր չեք հանելու ձեր պարանոցները,
ո՛չ էլ իսկույն ուղիղ եք գնալու,
քանի որ ժամանակը չար է»։_
(^4) _Այն օրը ձեր դեմ առակ կհորինեմ.
ողբեր կհնչեցնեն ողբաձայն եւ կասեն.
«Բոլորովին թշվառացանք։
Իմ ժողովրդի մի մասը լարով չափվեց,
եւ չկար մեկը, որ արգելեր նրան հետ դարձնելու.
մեր հանդերը բաժանվեցին»։_
(^5) _Դրա համար չի լինի մեկը, որ վիճակով լարաբաժին գցի։_


Մարգարեի պատգամին հակադրվողները
(^6) _Արտասուքով մի՛ լացեք Տիրոջ եկեղեցում,
եւ թող չարտասվեն դրա համար,
քանի որ չի հեռացնի նախատինքները։_
(^7) _Ով ասաց, թե Իսրայելի տունը բարկացրեց Տիրոջ Հոգին,
թե սա կլինի նրա ընթացքը,
ճիշտ չեն նրա խոսքերը նրա հետ.
իմ ժողովուրդն ուղիղ չի գնացել իմ առջեւից։_
(^8) _Թշնամության համար հակառակ կանգնեց իր խաղաղության դեմ։
Նրան մորթազերծ կանեն՝ վերացնելու հույսը, պատերազմի արհավիրքը։_
(^9) _Դրա համար իմ ժողովրդի առաջնորդները դուրս կնետվեն իրենց վայելչագեղ տներից.
իրենց չար ընթացքի համար վտարվեցին։
Մոտեցե՛ք հավիտենական լեռներին։_
(^10) _Ոտքի՛ կանգնիր եւ գնա՛, քանի որ դու հանգիստ չունես այնտեղ.
պղծության պատճառով ամբողջությամբ կործանվեցիք,_
(^11) _հալածվեցիք առանց որեւէ մեկի հալածելու։ Չար ոգին ելավ,
քո մեջ գինի եւ արբեցություն կաթեցրեց.
այդ կաթումից այս ժողովրդին էլ կհասնի։_
(^12) _Ամբողջովին կհավաքվի Հակոբը՝ բոլորով հանդերձ,
եւ միանգամայն կընդունի Իսրայելի մնացորդներին,
եւ միասին կվերադարձնեմ նրանց՝ որպես նեղության մեջ գտնվող ոչխարների,
իրենց մակաղատեղիում եղող հոտերի պես։
Մարդկանցից առաջ կընթանան խրամատով,_
(^13) _քանի որ նրանց առաջ խրամատներ կբացվեն.
կանցնեն դռնով եւ դուրս կելնեն նրանով,
թագավորն էլ կելնի նրանց առաջ,
եւ Տերը կառաջնորդի նրանց։_
