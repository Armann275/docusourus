
Բայց, որպէսզի երկարաբանութեամբ չդառնամ
տաղտկալի,
Պիտի աշխատեմ խօսքս համառօտել:
Ի՞նչ կարող ես ասել այն խօսքերի տեղ,
Որոնք նուագեց օրհներգ ու Դաւթի ձայնն
աստուածաշունչ,
Թէ` "Բոլոր սրտովս ես քեզ փնտրեցի":
Ի՞նչպէս սրա հետ ասեմ աւելին,
Թէ` "Ամէն տեսակ չար ճամփաներից ոտքս
կտրեցի":
Ի՞նչպէս սրա հետ ասեմ աւելին,
Թէ` "Իմ սրտի մէջ պահեցի խօսքերդ, որպէսզի քո
դէմ չմեղանչեմ":


Ի՞նչպէս ունայնութիւններս որպէս
կատարելութիւններ ճառեմ մաքուրների հետ,
Թէ` "Քո պատուէրներից դաս առնելով, ատեցի
բոլոր ճանապարհները չարագործների":
Ի՞նչպէս ես հեզի ճշմարտութիւնը` իմ խաբեբայի
մշտնջենական
Սուտ երդումների հետ համակարգեմ, ուխտելով
հաւատարմի հետ,
Թէ` "Հաստատապէս երդուեցի պահել
դատաստանդ արդար":
Ի՞նչպէս կրկնեմ ես այն պատգամը, թէ`
"Փրկութիւնը հեռու է մեղաւորներից":
Որը իմ վերջին վճռի մահագոյժ հրեշտակն է:
Ի՞նչպէս չարս իրօք, բարիների պէս, -
Որոնք Տիրոջից առնում են իրենց հատուցումն
արդար,
Հեղեղելով այս տողը ասեմ, թէ`
"Տէրը բարիք կանի ուղղամիտներին":
Ի՞նչպէս այն անաչառ եւ կտրուկ փոխատրութիւնը
մոլորեալիս,
Թէ` "Սխալուածներին հափշտակելով կտանի
նրանց հետ, ովքեր գործում են անօրէնութիւն":
Ինչպէ՞ս պարծանքը Աստուածազգեստի
պատուաստեմ ես ինձ ամօթահարիս,
Նրա խօսքն ասելով. "Չբարձրացաւ սիրտս, Տէր,
Եւ աչքերս երբէք չզվարճացան":
Ինչպէ՞ս ընդունեմ մարմնականից վեր խօսքն
անճառելի,
Որպէս քաջալեր յուսահատուածիս, գանձիս
գեհենի,
Ասելով Աստծոյ հոգով օծեալի հետ,
"Առաջուց տեսար, որ լեզուիս վրայ նենգութիւն
չկա",
Եւ սաղմոսի այս մարգարէական գլխի սկզբից
մինչեւ վերջ գրուած խօսքերը բոլոր:
Եւ ի՞նչպէս ինքս, որ համաբան եմ դժնասիրտ


մարդկանց եւ դասակից նրանց,
Ես, որդիս մահով ջնջուելու արժան` բարեշնորհի
խօսքը բարբառեմ. -
"Չէ որ, ահա, Տէ՛ր, քեզ ատողներին ես ատեցի", -
Եւ մնացածներն ապա այս կարգի:
Ի՞նչպէս դու, ա՛նձն իմ, որ աշխարհի ամէնէն
աշխարելին ես,
Տօնելի Վեհի վստահութեամբ
Չստուգուած հոգիդ առաջ մղելով, պանծաս
ինքնագով պսակուածի հետ,
Թէ` "Փորձիր ինձ, Տէր, եւ տես` կա՞ միթե
անօրէնութիւն իմ ձեռքերի մէջ",
Դրա հետ նաեւ յաւելուածները:
Չար լինելով ես` ինչպէ՞ս չարերից ազատուել
մաղթեմ,
Իրենց յոյսն Աստծոյ վրայ դրածներին
ձայնակցելով,
Թէ` "Պահիր ինձ, Տէր, մեղաւոր եւ չար մարդու
ձեռքերից":
Ի՞նչպէս վեր կենամ` փառաւորեալի հետ աղօթելու
Աստծուն,
Թէ` "Դու ես իմ յոյսն ու բաժինը կենդանեաց
երկրում":
Ի՞նչպէս, իբրեւ թէ ճգնաւորի հետ մրցման դուրս
եկած,
Յաղթանակի մրցանակը թագաւորիդ
մատուցելով,
Այս աննմանակ աղօթքն անեմ ես աղերսագին. -
"Արդարներդ պիտի սպասեն, մինչեւ դու
հատուցես ինձ":
