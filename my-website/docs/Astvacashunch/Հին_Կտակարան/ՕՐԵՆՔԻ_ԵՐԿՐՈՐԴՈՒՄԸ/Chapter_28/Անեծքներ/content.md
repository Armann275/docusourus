
Օրհնություններ
( Ղեւտ. 26.3-13)
(^1) «Եթե անսաք Տիրոջ՝ մեր Աստծու ձայնին, եւ կատարեք նրա բոլոր պատվիրանները, որ ես այսօր պատգամում եմ
ձեզ, ապա Տերը՝ ձեր Աստվածը, ձեզ երկրի բոլոր ազգերից ավելի բարձր կդասի։ 2 Եվ այս օրհնությունները կիջնեն քեզ
վրա ու կգտնեն քեզ, եթե լսես Տիրոջ՝ քո Աստծու ձայնը։ 3 Օրհնյալ կլինես դու եւ՛ քաղաքում, եւ՛ օրհնյալ՝ դաշտում։
(^4) Օրհնյալ կլինեն քո որովայնի ծնունդները, քո երկրի բերքը, քո արջառների նախիրները եւ քո ոչխարների հոտերը։
(^5) Օրհնյալ կլինեն քո շտեմարաններն ու քո ամբարները։ 6 Օրհնյալ կլինես դու ելնելիս եւ մտնելիս։ 7 Տերը՝ քո Աստվածը,
քո առջեւ կկոտորի քո թշնամիներին ու հակառակորդներին։ Նրանք քո դեմ կելնեն մեկ ճանապարհով, բայց յոթ
ճանապարհով կփախչեն քեզանից։ 8 Տերը օրհնություն կառաքի քեզ, քո շտեմարաններին ու բոլոր այն գործերին, որոնք
կձեռնարկես այն երկրում, որ Տերը՝ քո Աստվածը, տալու է քեզ։ 9 Տերը՝ քո Աստվածը, քեզ իր սուրբ ժողովուրդը կդարձնի,
ինչպես երդվել է քո հայրերին, եթե անսաս Տիրոջ՝ մեր Աստծու ձայնին եւ ընթանաս նրա ճանապարհով։ 10 Եվ երկրի բոլոր
ազգերը կտեսնեն, որ քեզ վրա է դրված Տիրոջ անունը, ու քեզանից կվախենան։ 11 Տերը՝ քո Աստվածը, քեզ կբազմացնի
բարիքներով՝ քո որովայնի ծնունդներով, քո երկրի բերքով, քո անասունների ծնունդներով այն երկրում, որ քո հայրերի
Տերը երդվել է տալ քեզ երկնքի ու երկրի ստեղծվելու օրից ի վեր։ 12 Տերը քեզ համար կբացի իր բարիքների շտեմարանը՝
երկինքը, որպեսզի ժամանակին անձրեւ տա քո երկրին։ Օրհնելու է քո ձեռնարկած բոլոր գործերը. փոխ կտաս շատ
ազգերի, բայց ինքդ նրանցից փոխ չես առնի։ 13 Բազում ազգերի վրա կիշխես, բայց քեզ վրա չեն իշխի։ Տերը՝ քո
Աստվածը, քեզ գլուխ կկարգի, եւ ոչ թե վերջնամաս, բարձր կլինես եւ ոչ թե ցածր, եթե լսես Տիրոջ՝ քո Աստծու
պատվիրանները, որ ես հաղորդում եմ քեզ այսօր՝ դրանք պահելու եւ կատարելու համար։ 14 Այն պատվիրաններից, որ
ես այսօր հաղորդում եմ քեզ, չպետք է շեղվես ո՛չ աջ եւ ո՛չ ձախ, որ չգնաս օտար աստվածների հետեւից՝ նրանց
պաշտելու»։
( _Ղեւտ_. 26.14-45)
(^15) «Իսկ եթե ականջ չդնես Տիրոջ՝ քո Աստծու ձայնին՝ չպահես ու չկատարես նրա բոլոր պատվիրանները, որ ես այսօր
պատգամում եմ քեզ, ապա այս անեծքները կթափվեն քո գլխին, կհասնեն քեզ։ 16 Անիծյալ կլինես դու եւ՛ քաղաքում, եւ՛
անիծյալ՝ դաշտում։ 17 Անիծյալ կլինեն քո շտեմարաններն ու քո ամբարները։ 18 Անիծյալ՝ քո որովայնի ծնունդները, քո
երկրի բերքը, քո արջառների նախիրներն ու ոչխարների հոտերը։ 19 Անիծյալ կլինես դու մտնելիս եւ ելնելիս։ 20 Տերը քեզ
աղքատ ու կարիքավոր կդարձնի եւ ձեռնարկած ու ձեռնարկելիք բոլոր գործերդ անհաջողության կմատնի, մինչեւ որ
կոտորի քեզ Տերը, մինչեւ որ քեզ իսկույն ոչնչացնի քո չար ընթացքի համար, քանի որ դու ինձ լքեցիր։ 21 Տերը մահ կսփռի
քեզ վրա, մինչեւ որ վերացնի քեզ այն երկրից, ուր մտնելու ես՝ այն ժառանգելու համար։ 22 Տերը քեզ կտանջի
տարակուսանքներով, տենդով եւ դողէրոցքով, խստությամբ ու երկյուղով, խորշակով ու դժգունությամբ, եւ սրանք քեզ
կհետապնդեն, մինչեւ որ քեզ կորստյան մատնեն։ 23 Քո գլխի վրա երկինքը պղնձից կլինի, իսկ քո ոտքի տակի երկիրը՝
երկաթից։ 24 Տերը քո արտին փոշու անձրեւ կթափի, քեզ վրա երկնքից հող կթափի, մինչեւ որ քեզ սպանի ու կորստյան
մատնի։ 25 Տերը թշնամիներիդ առջեւ քեզ պարտության կմատնի. դու նրանց դեմ մեկ ճանապարհով կելնես, բայց յոթ
ճանապարհով կփախչես նրանցից։ Ցրիվ կգաս երկրի բոլոր թագավորությունների մեջ։ 26 Ձեր դիակները երկնքի
թռչունների ու երկրի գազանների կեր կդառնան, եւ ոչ ոք չի լինի, որ քշի դրանց։ 27 Տերը քեզ կհիվանդացնի
եգիպտացիների խոցով ու թութքով, սուր քոսով ու բորոտությամբ, որպեսզի չկարողանաս բուժվել։ 28 Տերը քեզ
կհիվանդացնի մտագարությամբ, կուրությամբ ու ցնորամտությամբ։ 29 Օրը ցերեկով կխարխափես այնպես, ինչպես
կույրն է խարխափում խավարի մեջ, եւ քո ուղիղ ճանապարհը չես գտնի։ Այդ ժամանակ հավիտենապես զրկված ու
կողոպտված կլինես, եւ ոչ ոք օգնության չի գա քեզ։ 30 Կին կառնես, բայց մի ուրիշ տղամարդ նրան կխլի քեզանից։ Տուն
կշինես, բայց ինքդ չես բնակվի նրա մեջ։ Այգի կտնկես, բայց բերքը չես քաղի։ 31 Քո արջառը կմորթվի քո առջեւ, բայց դու
չես ուտի դրանից։ Քո էշը կգողանան քեզանից, եւ դու այն հետ չես ստանա։ Քո ոչխարը կմատնվի քո թշնամու ձեռքը, եւ
ոչ ոք չի լինի, որ օգնի քեզ։ 32 Քո տղաներն ու աղջիկները օտար ազգի ձեռքը կմատնվեն. դու կկոցած աչքերով կնայես
նրանց, եւ քո ձեռքը չի հասնի նրանց։ 33 Քո երկրի բերքն ու քո ամբողջ վաստակը կուտի քեզ անծանոթ մի ազգ, եւ դու
մշտապես զրկված ու խորտակված կմնաս։ 34 Քո տեսնելիք արհավիրքներից կցնորվես։ 35 Տերը ծնկներդ ու սրունքներդ,
ոտքերիդ ծայրից մինչեւ գլուխդ անբուժելի խոցերով կվարակի, եւ դու չես կարողանա բուժվել։ 36 Տերը քեզ եւ քո ժողովրդի
վրա նշանակված իշխաններին կտանի կհանձնի այնպիսի մի ազգի ձեռքը, որին ո՛չ դու, ո՛չ քո հայրերն են ճանաչել, եւ
այնտեղ կպաշտես օտար՝ փայտե ու քարե աստվածների։ 37 Զվարճաբանության, առակի եւ ծաղրուծանակի նյութ
կդառնաս բոլոր այն ազգերի մեջ, որոնց կհանձնի քեզ Տերը։ 38 Շատ սերմ կցանես արտում, բայց քիչ բերք կհավաքես,
որովհետեւ մորեխը կուտի այն։ 39 Այգիներ կտնկես ու կմշակես, բայց գինի չես խմի, դրանցով չես ուրախանա, որովհետեւ
որդը կուտի այգիդ։ 40 Քո բոլոր սահմաններին ձիթենիներ կլինեն, բայց յուղով չես օծվի, որովհետեւ քո ձիթենիները բերք
չեն տա։ 41 Տղաներ ու աղջիկներ կծնես, բայց նրանք քեզ չեն մնա, որովհետեւ գերության կմատնվեն։ 42 Քո բոլոր տնկած
ծառերին ու հողի բերքին թրթուրը կհարվածի։ 43 Քեզ մոտ բնակվող եկվորը քեզանից ավելի կբարձրանա, իսկ դու գնալով
կիջնես։ 44 Նա քեզ փոխ կտա, իսկ դու չես կարողանա նրան փոխ տալ։ Նա գլուխ կլինի, իսկ դու՝ վերջնամաս։ 45 Քեզ վրա
կիջնեն այս անեծքները, կհալածեն քեզ, մինչեւ որ կոտորեն, ոչնչացնեն քեզ, քանի որ ականջ չդրեցիր Տիրոջ՝ քո Աստծու
ձայնին, չպահեցիր նրա այն պատվիրաններն ու օրենքները, որ նա պատվիրեց քեզ։ 46 Քեզ ու քո սերնդի վրա հավիտյան
նշաններ ու զարմանահրաշ գործեր կլինեն 47 այն բանի փոխարեն, որ Տիրոջը՝ քո Աստծուն ուրախությամբ ու անկեղծ
սրտով չպաշտեցիր ամեն ինչի առատության համար։ 48 Դրա համար էլ ամեն տեսակ սովի, ծարավի, մերկության ու
աղքատության մեջ կծառայես քո թշնամիներին, որ Տերը կուղարկի քո դեմ։ Նա երկաթե լուծ կդնի քո վզին, մինչեւ որ
ոչնչացնի քեզ։ 49 Քո դեմ կհանի մի ազգ, հեռու վայրերից՝ երկրի ծագերից, նման խոյացող արծվի, ազգ, որի լեզուն չես
հասկանա։ 50 Այդ ազգը դեմքով լպիրշ կլինի, ծերերին չի հարգի եւ մանուկներին չի խղճա։ 51 Նա կուտի քո հոտերից ծնված
անասուններին եւ քո երկրի բերքը։ Նա կխլի քո ցորենը, գինին, յուղը, կվերցնի քո արջառների նախիրներն ու ոչխարների
հոտերը, մինչեւ որ կորստյան մատնի քեզ։ 52 Քեզ կնեղի քո բոլոր քաղաքներում, մինչեւ որ տապալվեն քո բարձր
պարիսպներն ու ամրությունները, որոնց վրա հույս ես դրել քո ամբողջ երկրում։ Քեզ կնեղի քո բոլոր այն քաղաքներում,


որ Տերը՝ քո Աստվածը, տվեց քեզ։ 53 Քո թշնամու՝ քեզ պատճառած տառապանքի ու նեղության ժամանակ կուտես քո
որովայնի ծնունդները՝ Տիրոջ քեզ տված տղաներիդ ու աղջիկներիդ միսը։

(^54) Ձեր մեջ գտնվող ամենափափկակյաց եւ նուրբ տղամարդը չար աչքով պիտի նայի իր եղբորը, ինչպես նաեւ իր
ծոցում պառկող կնոջն ու ողջ մնացած իր որդիներին,^55 եւ նրանցից ոչ մեկին չի տա իր որդիների մսից, որ ինքը կուտի։
Այսպես պիտի վարվի նա, որովհետեւ քո անձկության եւ նեղության մեջ, որոնցով պիտի նեղեն քեզ քո թշնամիները քո
բոլոր քաղաքներում, նրան ուտելու ոչինչ չպիտի մնա։ 56 Ձեր մեջ գտնվող ամենափափկակյաց եւ քնքուշ կինը, որը քնքուշ
ու փափկակյաց լինելու պատճառով փորձ իսկ չի արել գետնի վրա ոտքով քայլելու, չար աչքով պիտի նայի իր ծոցում
գտնվող ամուսնուն, իր տղային ու աղջկան։ 57 Զրկված լինելու պատճառով նա իր անձկության եւ նեղության մեջ բոլորից
թաքուն պիտի խորովի եւ ուտի իր միջից ընկած ընկերքն ու իր իսկ ծնած զավակին, որովհետեւ թշնամին քո բոլոր
քաղաքներում քեզ տառապանք է պատճառելու։
(^58) Եթե հանձն չառնեք կատարել այս գրքում գրված օրենքների բոլոր խոսքերը, չվախենաք Տիրոջ՝ ձեր Աստծու
պատվական ու սքանչելի անունից,^59 ապա Տերը նոր նշաններով, մեծ ու զարմանալի հարվածներով, խոր ու խիստ
ցավերով կպատուհասի քեզ ու քո սերնդին։ 60 Նա քեզ կհիվանդացնի եգիպտացիների բոլոր վատ հիվանդություններով,
որոնցից սոսկում էիր, եւ որոնք բուն կդնեն քո մեջ։ 61 Օրենքների այս գրքում գրված բոլոր հիվանդություններն ու
արհավիրքները Տերը կթափի քո գլխին, մինչեւ որ ոչնչացնի քեզ։ 62 Թեեւ երկնքի աստղերի չափ շատ էիք, բայց
սակավաթիվ կմնաք, որովհետեւ չլսեցիք Տիրոջ՝ ձեր Աստծու ասածը։ 63 Տերն ինչպես որ ուրախանում էր ձեր մեջ ձեզ
բարություն անելով ու ձեզ բազմացնելով, Տերը նույն ձեւով կուրախանա ձեզ կոտորելով, եւ դուք կվերանաք այն երկրից,
ուր մտնելու եք՝ այն ժառանգելու։ 64 Տերը՝ քո Աստվածը, քեզ կցրի բոլոր ազգերի մեջ՝ երկրի մի ծայրից մինչեւ մյուս ծայրը,
եւ դու այնտեղ կպաշտես քեզ ու քո հայրերին անծանոթ փայտե ու քարե օտար աստվածների։ 65 Այդ ազգերի մեջ էլ
հանգստություն չի տա քեզ, եւ քո ոտքերը կանգնելու տեղ չեն ունենա։ Այնտեղ նա քեզ կտա տխուր սիրտ, արտասվաթոր
աչքեր ու հյուծված հոգի։ 66 Քո աչքերի առաջ քո կյանքը մազից կախված կլինի, գիշեր ու ցերեկ կզարհուրես ու վստահ
չես լինի քո կյանքի համար։ 67 Քո սրտի ապրած վախի ու քո աչքերի տեսած դեպքերի պատճառով առավոտները կասես.
“Ե՞րբ է երեկո լինելու”, իսկ գիշերները կասես. “Ե՞րբ է առավոտ լինելու”։ 68 Տերն այդտեղից նավերով, հազարավոր
զորքերով քեզ կվերադարձնի Եգիպտոս այն նույն ճանապարհով, որն այլեւս չէիք տեսնելու։ Այնտեղ ձեր թշնամիներին
իբրեւ ստրուկ ու աղախին կվաճառվեք, բայց ոչ ոք ձեզ չի գնի»։
(^69) Սրանք են ուխտի այն խոսքերը, որ Տերը պատվիրեց Մովսեսին հաստատել Իսրայելի որդիների հետ Մովաբի
երկրում, բացի այն ուխտից, որ կնքել էր նրանց հետ Քորեբում։
