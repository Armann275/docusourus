
Երուսաղեմը լուսավորում է աշխարհը
(^1) _Լուսավորվի՛ր, լուսավորվի՛ր, Երուսաղե՛մ,
քանզի հասել է քո լույսը,
եւ Տիրոջ փառքը քեզ վրա է ծագելու։_
(^2) _Ահա խավարը ծածկեց երկիրը,
մառախուղը՝ հեթանոսներին,
բայց քո մեջ է հայտնվելու Տերը,
եւ նրա փառքը քո մեջ է երեւալու։_
(^3) _Թագավորները քո լույսով պիտի ընթանան
եւ ազգերը՝ քո լույսի փայլով։_
(^4) _Աչքերդ բարձրացրո՛ւ եւ շո՛ւրջդ նայիր
ու տե՛ս մոտդ հավաքված քո բոլոր մանուկներին._


_քանի որ որդիներդ եկան հասան հեռուներից
եւ իրենց ուսերին առած՝ բերում են քո դուստրերին։_

(^5) _Այնժամ դու պիտի տեսնես ու խնդաս,
երկյուղես ու ապշես քո մտքում,
որովհետեւ ծովերի, ազգերի ու ժողովուրդների հարստությունը
քո կողմը պիտի դառնա։_
(^6) _Դեպի քեզ են գալու ուղտերի երամակները,
քեզ ծածկելու են Մադիամի եւ Գեփայի ուղտերի երամակները.
բոլորը Սաբայից պիտի գան՝
բերելով ոսկի, կնդրուկ ու թանկագին քարեր
եւ տալու են Տիրոջ փրկության ավետիսը։_
(^7) _Կեդարի ոչխարների բոլոր հոտերը քեզ մոտ պիտի հավաքվեն,
Նաբեոթի խոյերը պիտի բերվեն
ու իմ սեղանի վրա պիտի մատուցվեն իբրեւ ընդունելի զոհ,
եւ իմ աղոթքի Տունը պիտի փառավորվի։_
(^8) _Ովքե՞ր են սրանք, որ թռչում են ամպի պես
եւ ձագերի հետ խառնված աղավնիների պես՝
երամով գալիս են ինձ մոտ։_
(^9) _Ինձ են սպասում կղզիները եւ Թարսիսի նավերը,
որպեսզի սկզբից հեռուներից բերեն քո որդիներին
եւ նրանց հետ՝ արծաթն ու ոսկին,
Տիրոջ սուրբ անվան համար,
Իսրայելի փառավորյալ Սրբի համար։_
(^10) _Օտարազգիների որդիները պիտի շինեն քո պարիսպները,
ու նրանց թագավորները պիտի ծառայեն քեզ,
որովհետեւ իմ բարկության պատճառով հարվածեցի քեզ
եւ իմ գթասրտության համար սիրեցի քեզ։_
(^11) _Քո դռները զօր ու գիշեր միշտ բաց պիտի լինեն եւ չպիտի փակվեն,
որպեսզի քո մեջ տեղափոխեն ազգերի հարստությունը
եւ նրանց թագավորներին բերեն քեզ մոտ։_
(^12) _Իսկ այն ազգերն ու թագավորները,
որոնք քեզ չեն ծառայելու,
կորչելու են.
ազգերը բոլորովին պիտի կործանվեն։_
(^13) _Լիբանանի փառքը դեպի քեզ է գալու՝
դափնիով, սոսիով, նոճիով ու մայրիով,
որպեսզի լիապես փառավորեն իմ սրբարանի տեղը,
եւ ես փառավորեմ իմ ոտքերի տեղը։_
(^14) _Քեզ մոտ պիտի գան քեզ նեղողների եւ զայրացնողների զարհուրած որդիները,
քո ոտնահետքերին երկրպագություն պիտի անեն բոլոր նրանք,
որոնք զարհուրեցնում էին քեզ,
ու դու պիտի կոչվես Տիրոջ՝
Իսրայելի Սրբի քաղաք։_
(^15) _Դու եղար լքված ու ատելի,
եւ ոչ ոք չկար, որ օգներ քեզ,
ես քեզ կդարձնեմ հավիտենական ուրախություն,
ցնծություն՝ սերնդից սերունդ։_
(^16) _Դու պիտի ծծես հեթանոսների կաթը
եւ ուտես թագավորների հարստությունը,
պիտի իմանաս, որ ես եմ Տերը՝
Իսրայելի Աստվածը, որ ազատում ու փրկում եմ քեզ։_
(^17) _Պղնձի փոխարեն ոսկի եմ բերելու քեզ,
երկաթի փոխարեն արծաթ եմ բերելու քեզ,
փայտի փոխարեն պղինձ եմ բերելու քեզ,
քարի փոխարեն երկաթ եմ տալու քեզ,
խաղաղություն եմ տալու քո իշխաններին,
եւ քո վերակացուներին՝ արդարություն։_
(^18) _Քո երկրում անիրավության մասին այլեւս չի լսվելու
եւ ոչ էլ քո սահմաններում՝ կոտորածի ու թշվառության մասին.
քո պարիսպները փրկություն են անվանվելու,
եւ քո դռները՝ ցնծություն։_
(^19) _Այլեւս արեգակը չէ, որ քեզ համար ցերեկվա լույս է լինելու,
եւ ոչ էլ լուսնի ծագումն է քեզ գիշերը լույս տալու,
այլ քեզ համար Տերն է հավիտենական լույս լինելու,
եւ Աստված՝ քո փառքը։_
(^20) _Արեգակը քեզ համար մայր չի մտնելու,
եւ լուսինը քեզնից չի պակասելու,_


_որովհետեւ Տերը քեզ համար հավիտենական լույս է լինելու։
Քո սգո օրերը պիտի վերջանան։_

(^21) _Քո ժողովուրդը բոլորովին արդար պիտի լինի
եւ հավիտենապես պիտի ժառանգի երկիրը.
տունկն ապահով է լինելու, նրանց ձեռքի գործերը փառք են բերելու։_
(^22) _Սակավաթիվը հազարավոր է դառնալու,
փոքրը՝ մեծ ազգ,
քանզի ես՝ Տերս, ժամանակ առ ժամանակ հավաքելու եմ նրանց։_
