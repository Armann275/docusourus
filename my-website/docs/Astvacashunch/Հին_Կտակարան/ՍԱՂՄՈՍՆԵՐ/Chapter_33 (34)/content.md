
(^1) _Սաղմոս Դավթի, երբ նա կերպարանափոխեց իր դեմքն Աբիմելեքի առջեւ, որն էլ հետո Դավթին բաց թողեց, որ գնա_
(^2) _Ամեն ժամ պիտի Տիրոջն օրհնաբանեմ,
Ամեն ժամ նրա օրհնությունը բերանիս մեջ թող լինի։_
(^3) _Անձս Տիրոջով պիտի պարծենա.
Թող լսեն հեզերը եւ ուրախանան։_
(^4) _Մեծարե՛ք Տիրոջն ինձ հետ,
Միասին պանծացնենք նրա անունը։_
(^5) _Խնդրեցի Տիրոջը, եւ լսեց ինձ.
Իմ բոլոր նեղություններից փրկեց ինձ։_
(^6) _Մոտեցե՛ք Տիրոջը եւ առե՛ք լույսը,
Եվ ձեր երեսը թող չամաչի։_
(^7) _Այս աղքատը Տիրոջն աղոթեց, եւ Տերը լսեց նրան,
Նրա բոլոր նեղություններից փրկեց նրան։_
(^8) _Տիրոջ հրեշտակների բանակն
Իրենից երկյուղածների շուրջն է
Եվ պահում է նրանց։_
(^9) _Ճաշակե՛ք եւ տեսե՛ք, որ քաղցր է Տերը։
Երանելի է այն մարդը, որ նրան է հուսացել։_
(^10) _Երկյուղե՛ք Տիրոջից, նրա բոլո՛ր սրբեր,
Քանզի ոչինչ չի պակասի նրանից երկյուղածներից։_
(^11) _Մեծամեծերն աղքատացան եւ քաղցեցին,
Բայց ովքեր Տիրոջն են փնտրում,
Նրանցից չի պակասի ոչ մի բարիք։_
(^12) _Եկե՛ք, իմ որդինե՛ր, եւ լսե՛ք ինձ.
Տիրոջ երկյուղը ձեզ կուսուցանեմ։_
(^13) _Այն մարդը, որ ցանկանում է կյանքը,
Սիրում է տեսնել իր օրերը բարության մեջ._
(^14) _Լռեցրո՛ւ լեզուդ չարությունից,
Շրթունքներդ թող նենգություն չխոսեն։_
(^15) _Չարից զգուշացի՛ր եւ բարի՛ք գործիր,
Խնդրի՛ր խաղաղություն եւ հետեւի՛ր նրան։_
(^16) _Տիրոջ աչքն արդարների վրա է,
Նրա ականջները՝ նրանց աղոթքներին։_
(^17) _Տերը հատուցում է չարագործներին՝
Նրանց հիշատակը երկրի երեսից ջնջելու։_
(^18) _Տիրոջն աղոթեցին արդարները, եւ Տերը լսեց նրանց.
Իրենց բոլոր նեղություններից փրկեց նրանց։_
(^19) _Տերը մոտ է նրանց, ովքեր սրտամաշ են,
Եվ հոգով խոնարհներին փրկում է։_
(^20) _Բազում են արդարների նեղությունները,
Բայց ամեն ինչից Տերը փրկում է նրանց_
(^21) _Եվ պահպանում է նրանց բոլոր ոսկորները,
Որպեսզի ոչ մեկը չփշրվի։_
(^22) _Մեղավորին չարությունը կսպանի,
Արդարին ատողը կպատժվի։_
(^23) _Տերը փրկում է իր ծառաների հոգիները,
Եվ բոլոր նրան հուսացողները չեն զղջա։_
