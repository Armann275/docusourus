
(^1) _Դպրապետին՝ ինչպես «Իդիթոմը»։ Սաղմոս Ասափի_
(^2) _Իմ ձայնով ես Տիրոջն աղոթեցի,
Իմ ձայնով՝ Աստծուն, եւ նա նայեց ինձ։_
(^3) _Իմ նեղության օրերին Աստծուն փնտրեցի՝
Գիշերով ձեռքերս պարզած նրա առջեւ, եւ չխաբվեցի։
Չէր ուզում մխիթարվել հոգիս,_
(^4) _Հիշում էի Աստծուն եւ ուրախանում,
Հոգնությունից իմ ներսում նվաղում էր հոգիս։ Հանգիստ_
(^5) _Քուն չտվեցիր իմ աչքերին, խռովվեցի ու չխոսեցի։_
(^6) _Հին օրերի մասին խորհեցի
Եվ հին տարիները հիշեցի։_
(^7) _Գիշերը սրտիս հետ խոսեցի.
Հոգնությունից իմ ներսում
Տառապեց հոգիս։_
(^8) _Մի՞թե հավերժ մերժելու է ինձ Տերը
Եվ այլեւս չի շարունակելու բարեհաճել։_
(^9) _Կամ իսպառ զրկելո՞ւ է ինձ իր ողորմությունից,
Կամ վե՞րջ է դնելու իր խոսքին սերնդեսերունդ։_
(^10) _Կամ այլեւս մոռանալո՞ւ է գթալ ինձ Աստված,
Կամ իր բարկությամբ արգելելո՞ւ է իր գթությունը։ Հանգիստ_
(^11) _Ասացի. «Այժմ սկսեցի.
Այս է փոփոխությունը Բարձրյալի աջի»։_
(^12) _Հիշեցի Տիրոջ գործերն ի սկզբանե,
Հիշեցի նրա սքանչելիքները։_
(^13) _Խոսեցի քո բոլոր գործերի մասին,
Խորհեցի քո ձեռքի գործերի մասին։_
(^14) _Աստվա՛ծ, քո ճանապարհները սրբության մեջ են.
Ո՞վ է ավելի մեծ Աստված, քան մեր Աստվածը,_
(^15) _Դու սքանչելագործ Աստված ես։
Քո զորությունը ցույց տվեցիր քո ժողովրդին._
(^16) _Քո բազուկով փրկեցիր քո ժողովրդին՝
Հակոբի եւ Հովսեփի որդիներին։ Հանգիստ_
(^17) _Ջրերը տեսան քեզ, Աստվա՛ծ,
Ջրերը տեսան քեզ եւ վախեցան,
Եվ անդունդները խռովվեցին բազում ջրերի ձայնից։_
(^18) _Ամպերը ձայն տվեցին, եւ նետերը սլացան_
(^19) _Քո անիվի որոտման ձայնից։
Տիեզերքում երեւացին քո փայլատակումները.
Երկիրը խռովվեց եւ դողաց։_
(^20) _Ծովում են քո ճանապարհները,
Քո շավիղները՝ հորդառատ ջրերում,
Եվ քո հետքերը չեն երեւում։_
(^21) _Իբրեւ հոտ առաջնորդեցիր քո ժողովրդին
Մովսեսի եւ Ահարոնի ձեռքով։_
