
(^1) _Այժմ գոռա՛, տեսնենք քեզ ո՞վ է ձայն տալու,
կամ թե տեսնելո՞ւ ես սուրբ հրեշտակներից որեւէ մեկին։_
(^2) _Հիրավի, բարկությունն անզգամին սպանում է,
նախանձը՝ մեռցնում մոլորյալին։_
(^3) _Անշուշտ տեսել եմ անզգամների՝ արմատ գցած,
բայց հանկարծակի խորտակվել են տները նրանց։_
(^4) _Նրանց զավակները հեռու են փրկությունից,
մաշվելու են վատթարների դռներին,
եւ չի գտնվելու մեկը, որ փրկվի։_
(^5) _Նրանք ինչ որ ժողովել են, արդարներն են ուտելու,
եւ իրենք չեն ազատվելու պատուհասներից.
քամվելու է զորությունը նրանց։_
(^6) _Արդարեւ, հողից չի ելնում տառապանքը,
ոչ էլ լեռներից են բուսնում ցավերը։_
(^7) _Այլ մարդը տանջանքով է ծնվում.
արծիվների ձագերը բարձունքներում են ճախրում։_
(^8) _Սակայն ես Տիրոջից եմ խնդրելու,
Տիրոջը՝ բոլորի իշխանին եմ ձայն տալու,_
(^9) _որ կատարում է մեծ ու անքննելի,
փառավոր ու հրաշակերտ գործեր, որոնք թիվ ու հաշիվ չունեն,_
(^10) _որ անձրեւ է տալիս երկրի վրա,
ջրեր ուղարկում երկնքի ներքո,_
(^11) _որ բարձրացնում է խոնարհներին
եւ ոտքի է կանգնեցնում կորուսյալներին,_
(^12) _որ չեզոքացնում է խորամանկների մտադրությունները,
եւ նրանց գործերը մղում ձախողման,_
(^13) _որ հասու է լինում իմաստունների բարդ մտքերին,
խափանում բազմադավների մտադրությունները։_
(^14) _Ցերեկը խավարն է նրանց վրա հասնելու,
իսկ կեսօրին խարխափելու են, ինչպես գիշեր ժամանակ։_
(^15) _Պատերազմով են ոչնչանալու, եւ թույլն ազատվելու է հզորի ձեռքից։_
(^16) _Հույս է ունենալու տկարը,
եւ փակվելու է անիրավի բերանը։_
(^17) _Երանելի է այն մարդը, որին Տերը խրատում է երկրի վրա.
Ամենակալի խրատից մի՛ հրաժարվիր։_
(^18) _Որովհետեւ նա ցավ է պատճառում,
բայց հետո նորից ամոքում է,
հարվածում է, ապա նրա ձեռքը բժշկում է։_
(^19) _Վեց անգամ փրկելու է քեզ վշտերից,
եւ յոթերորդին չարը քեզ չի մոտենալու։_
(^20) _Սովի ժամանակ քեզ մահից է փրկելու,
պատերազմի ժամանակ կապանքներից է ազատելու քեզ։_
(^21) _Պահելու է քեզ լեզվի հասցրած տառապանքներից,
ու չես սարսափելու քեզ վրա եկած չարիքներից։_
(^22) _Արհամարհելու ես անիրավներին ու անօրեններին_


_եւ երկյուղ չես կրելու վայրի գազաններից,
դաշտի քարերը մարտնչելու են քո կողքին,_

(^23) _վայրի գազանների հետ խաղաղության մեջ ես լինելու։_
(^24) _Ապա իմանալու ես, որ խաղաղություն կա քո տան մեջ,
եւ քո հարկի տակ բան չի պակասելու։_
(^25) _Իմանալու ես, որ բազում են քո սերունդները,
եւ քո որդիները դաշտի խոտի պես են լինելու։_
(^26) _Գերեզման ես իջնելու ժամանակին հնձված հասուն ցորենի պես,
կամ ինչպես ժամանակին մեկտեղված կալի շեղջը։_
(^27) _Ահա սա այսպես քննեցինք,
սա է, ինչ որ լսեցինք.
բայց դու ինքդ իմացի՛ր, թե ի՛նչ ես արել»։_
