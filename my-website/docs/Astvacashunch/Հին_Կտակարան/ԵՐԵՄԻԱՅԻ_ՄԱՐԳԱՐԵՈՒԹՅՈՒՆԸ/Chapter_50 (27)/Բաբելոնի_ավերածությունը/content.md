
Բաբելացիների մասին
(^1) Ահա այն խոսքը, որ Տերը Երեմիա մարգարեի միջոցով ասաց Բաբելոնի՝ քաղդեացիների երկրի մասին։
(^2) _«Պատմե՛ք ազգերին,
լո՛ւր տվեք, նշա՛ն արեք,
լսելի՛ դարձրեք,
մի՛ ծածկեք, ասացե՛ք.
“Բաբելոնը գրավվեց,
Բելը՝ այդ փափկասունն ու անվախը, ամոթով մնաց,
Մերոդաքը մատնվեց,
խայտառակվեցին նրա կուռքերը,
ամոթահար եղան նրա աստվածները”։_
(^3) _Արդարեւ, հյուսիսից նրա վրա հարձակվեց մի ազգ,
որը նրա երկիրն ավերակ պիտի դարձնի,
եւ ոչ ոք չպիտի բնակվի այնտեղ՝
մարդուց մինչեւ անասուն,
որովհետեւ բոլորը պիտի քանդվեն ու գնան»։_
(^4) _«Այն օրերին եւ այն ժամանակ,- ասում է Տերը,-
պիտի գան Իսրայելի որդիները,
նրանք եւ Հուդայի որդիները՝ միասին,
պիտի շրջեն ու լալով գան դեպի Տերը՝ իրենց Աստվածը,_
(^5) _պիտի փնտրեն նրան մինչեւ Սիոն, պիտի հարցնեն նրա ճանապարհի մասին,
դեպի այստեղ պիտի ուղղվեն,
պիտի գան ու ապավինեն Տիրոջը,
որովհետեւ ուխտը հավիտենական է, եւ դրանք չպիտի մոռացվեն։_
(^6) _Իմ ժողովուրդը նմանվեց կորած ոչխարների.
հովիվները լեռները քշեցին նրանց,
մոլորեցրին նրանց լեռ ու բլրի վրա։
Նրանք գնացին ու մոռացան իրենց մակաղելու տեղերը,_
(^7) _եւ բոլոր նրանք, ովքեր գտնում էին,_


_սպանում էին նրանց։
Նրանց թշնամիներն ասացին.
“Չպիտի ներենք նրանց,
որովհետեւ մեղք գործեցինք Տիրոջ առաջ։
Արդարության արոտ է Տերը,
որ հավաքեց նրանց հայրերին”։_

(^8) _Հեռացե՛ք Բաբելոնի միջից,
քաղդեացիների երկրից դո՛ւրս ելեք
եւ եղե՛ք ինչպես վիշապներ՝ ոչխարների հոտի առաջ։_
(^9) _Ահա ես ոտքի պիտի հանեմ
եւ հյուսիսի երկրից բաբելացիների վրա պիտի բերեմ
մեծամեծ ազգերի բազմություններ,
որոնք ճակատ պիտի կազմեն նրա շուրջը,
եւ նա պիտի գրավվի նույնքան հաստատ,
որքան հմուտ պատերազմողի նետը, որ չի վրիպում։_
(^10) _Քաղդեացիների երկիրն ավարառության պիտի ենթարկվի,
եւ նրա բոլոր ավարառուները պիտի հագենան,- ասում է Տերը.-
դուք ուրախանում էիք եւ պարծենում՝
հափշտակելով իմ ժառանգությունը._
(^11) _խայտում էիք, ինչպես հորթերը՝ դալար խոտի վրա,
եւ ցուլերի պես կռվում իրար դեմ։_
(^12) _Ձեր մայրը խիստ ամոթահար եղավ,
մայրը, որ բարության մեջ էր։
Ահա ազգերի մեջ հետինը եղավ,
դարձավ ավերված, անջուր եւ անապատ։_
(^13) _Տիրոջ բարկության պատճառով նա բնակելի չպիտի լինի,
այլ ամբողջովին ապականության պիտի վերածվի,
եւ յուրաքանչյուր ոք, ով անցնի Բաբելոնով,
պիտի վշտանա ու սուլի նրա բոլոր աղետների համար։_
(^14) _Ճակա՛տ կազմեք Բաբելոնի շուրջը,
ո՛վ դուք բոլոր աղեղնավորներ,
նետահարե՛ք նրան,
մի՛ խնայեք ձեր նետերը,
որովհետեւ նա Տիրոջ դեմ մեղք գործեց։_
(^15) _Ցնծության աղաղա՛կ բարձրացրեք նրա շուրջը,
որովհետեւ թուլացան նրա ձեռքերը,
տապալվեցին աշտարակները,
եւ կործանվեցին նրա պարիսպները,
քանզի վրեժխնդրությունն Աստծուց է։
Վրեժխնդի՛ր եղեք դրանից. ինչպես ինքն արեց՝ իրե՛ն արեք։_
(^16) _Բաբելոնից վերացրե՛ք
հնձի ժամանակ մանգաղն իր ձեռքն առնող սերնդին.
հեթանոսի սրի պատճառով յուրաքանչյուրը կվերադառնա դեպի իր ժողովուրդը,
ամեն մեկը կփախչի դեպի իր երկիրը»։_
(^17) _Իսրայելը մոլորյալ ոչխար է,
առյուծներն են փախցրել նրան.
նախ նրան կերավ ասորեստանցիների թագավորը,
իսկ ապա բաբելացիների արքան կերավ նրա ոսկորները։_
(^18) _Դրա համար այսպես է ասում Զորությունների Տերը՝ Իսրայելի Աստվածը.
«Ահավասիկ ես վրեժխնդիր եմ լինելու բաբելացիների արքայից եւ նրա երկրից,
ինչպես վրեժխնդիր եղա ասորեստանցիների արքայից։_
(^19) _Իսկ Իսրայելին նորից պատսպարելու եմ իր արոտավայրերում,
նա պիտի արածի Կարմելոսում, Բասանում,
Եփրեմի լեռան վրա եւ Գաղաադում,
ու նրանց հոգիները պիտի հագուրդ ստանան։_
(^20) _Այն օրերին ու այն ժամանակ,- ասում է Տերը,-
Իսրայելի մոտ անօրենություն պիտի փնտրեն,
բայց այլեւս այն չի լինելու,
պիտի փնտրեն նաեւ Հուդայի մեղքերը,
բայց չեն գտնելու,
քանզի ես երկրի վրա
քավություն պիտի տամ նրանց անիրավություններին»։_
(^21) _«Դառն զայրույթով հարձակվի՛ր նրա վրա եւ վրեժխնդի՛ր եղիր նրա բնակիչներից։
Սուրն ու ավերածությունը թող հետապնդեն նրան,- ասում է Տերը.-_


_ամեն ինչ արա՛ այնպես,
ինչպես պատվիրեցի քեզ։_

(^22) _Քաղդեացիների երկրից պատերազմի ձայն է լսվում.
մեծ կոտորած է։_
(^23) _Ինչպե՜ս խորտակվեց ու փշրվեց ամբողջ երկրի մուրճը,
ինչպե՜ս Բաբելոնը ազգերի մեջ ամայի դարձավ։_
(^24) _Կհարձակվեն քեզ վրա,
դու կբռնվես, ո՛վ Բաբելոն, եւ չես իմանա.
ահա գտնվեցիր ու բռնվեցիր,
որովհետեւ Տիրոջ դեմ դարձար»։_
(^25) _Տերը բաց արեց իր պահոցը եւ հանեց իր բարկության զենքերը,
քանզի Զորությունների Տերն անելիք ունի քաղդեացիների երկրում։_
(^26) _Հասել է նրա ժամանակը,
բացե՛ք նրա շտեմարանները,
խուզարկե՛ք նրան քարայրների պես
եւ սպանե՛ք նրան.
թող նրանից մնացորդներ չլինեն։_
(^27) _Չորացրե՛ք նրա բոլոր զավակներին.
թող իջնեն սպանվելու համար.
վա՜յ նրանց, որովհետեւ հասել է նրանց օրը,
նրանցից վրեժխնդիր լինելու ժամը։_
(^28) _Բաբելոնի երկրից փախածների ու փրկվածների ձայնն է հնչում,
որ Սիոնում իմաց տա Տիրոջ՝ մեր Աստծու վրեժխնդրության մասին,
նրա տաճարի վրեժխնդրության մասին։_
(^29) _Հրամա՛ն տվեք ամենքին՝ գնալու Բաբելոնի վրա,
բոլոր աղեղնավորներին, թե՝ «Բանա՛կ դրեք դրա շուրջը,
որպեսզի ոչ ոք այդտեղից չփրկվի։
Հատուցե՛ք դրան ըստ իր գործերի,
իր ամբողջ կատարածի համեմա՛տ արեք դրան,
որովհետեւ ընդդիմացավ Տիրոջը՝
Իսրայելի սուրբ Աստծուն»։_
(^30) _«Ահա թե ինչու նրա երիտասարդները պիտի ընկնեն նրա հրապարակներում,
նրա բոլոր կռվող մարդիկ պիտի կոտորվեն այն օրը,- ասում է Տերը։-_
(^31) _Ահա ես քեզ վրա եմ գալու,-
ասում է Զորությունների Տերը,-
քեզ վրա, ո՛վ դու ամբարտավան,
որովհետեւ հասել է քո օրը,
քեզնից վրեժխնդիր լինելու ժամանակը։_
(^32) _Հպարտությունդ տեղի պիտի տա,
եւ ոչնչանա.
ոչ ոք այն չի վերականգնի։
Կրակ պիտի վառեմ քո Անտառներում,
որ իր շուրջը եղած ամեն բան պիտի լափի»։_
(^33) _Այսպես է ասում Զորությունների Տերը.
«Բռնության ենթարկվեցին իսրայելացիները,
ինչպես եւ Հուդայի որդիները,
բոլորն էլ, ովքեր գերեցին նրանց,
բռնությամբ պահեցին ու չկամեցան արձակել նրանց։_
(^34) _Նրանց հզոր փրկիչը, որի անունը Տեր Ամենակալ է,
նրա ոսոխների հետ դատաստան պիտի տեսնի,
որպեսզի վերացնի երկիրը եւ զայրանա Բաբելոնի բնակիչների վրա։_
(^35) _Սուրը թող բարձրանա քաղդեացիների վրա,- ասում է Տերը,-
Բաբելոնի բնակիչների վրա,
նրա բոլոր մեծամեծների վրա
ու նրա խորհրդակիցների վրա։_
(^36) _Սուրը թող բարձրանա նրա գուշակների վրա,
եւ թող վերանան նրանք.
թող բարձրանա սուրը նրա պատերազմողների վրա,
եւ թող լքվեն նրանք։_
(^37) _Թող բարձրանա սուրը նրա երիվարների ու կառքերի վրա,
թող բարձրանա սուրը նրանց քաջամարտիկների վրա,
այդտեղ եղած համայն խառնամբոխի վրա,
եւ թող նրանք դառնան կանանց նման։
Թող բարձրանա սուրը նրա գանձերի վրա,
եւ դրանք թող հափշտակվեն։_
(^38) _Թող բարձրանա սուրը նրա ջրերի վրա,
եւ թող ամաչեն,
որովհետեւ իրենց երկիրը կուռքերի երկիր է,
նաեւ թող բարձրանա կղզիների վրա,
որոնցով նրանք պարծենում էին._


(^39) _դրա համար էլ թող ճիվաղները բնակվեն կղզիներում,
թող հուշկապարիկների դուստրերն ապրեն այնտեղ,
թող այդ երկիրն այլեւս իսպառ չվերաշինվի,
թող այնտեղ հավիտյան այլեւս բնակվող չլինի։_
(^40) _Ինչպես Աստված բնաջնջեց սոդոմացիների ու գոմորացիների երկիրը
եւ նրանց դրացիներին,- ասում է Տերը,-
այդպես էլ թող այնտեղ մարդ չբնակվի,
թող մարդու որդին չպանդխտի այնտեղ։_
(^41) _Ահա հյուսիսից մի զորագունդ է գալիս, մի մեծ ազգ,
նաեւ բազում թագավորներ ոտքի են ելնելու երկրի ծայրերից՝_
(^42) _աղեղն ու նիզակը ձեռքներին։
Նրանք հանդուգն են ու անողորմ,
նրանց ձայնը որոտում է ծովի պես,
ձիեր հեծած՝ նրանք պատրաստ են կրակի պես կռվի նետվելու քեզ վրա,
ո՛վ բաբելացիների դուստր։_
(^43) _Բաբելացիների արքան երբ նրանց լուրն առավ,
նրա ձեռքերը թուլացան,
նեղությունը ծննդկան կնոջ երկունքի պես տագնապի մեջ գցեց նրան։_
(^44) _Ահա իբրեւ առյուծ՝
Հորդանան գետի հորձանքներից դուրս պիտի գա դեպի Եթամա վայրը,
որպեսզի արագորեն հալածեմ նրան այնտեղից
ու բոլոր երիտասարդներին ոտքի հանեմ նրա դեմ։
Ո՞վ է ինձ նման,
ո՞վ կհամարձակվի ելնել իմ դեմ,
ո՞վ է այն հովիվը, որ կկանգնի ինձ հակառակ»։_
(^45) _Դրա համար լսե՛ք Տիրոջ խորհուրդը,
որ նա խորհել է Բաբելոնի մասին,
նրա խորհուրդը, որ խորհել է քաղդեացի բնակչության մասին։
Մի՞թե չպիտի ոչնչացվեն նրանց հոտի գառները,
մի՞թե արոտները չպիտի ամայանան նրանցից,_
(^46) _որովհետեւ Բաբելոնի կործանման ձայնից երկիրը պիտի ցնցվի,
նրա բոթը պիտի լսվի ազգերի մեջ։_
