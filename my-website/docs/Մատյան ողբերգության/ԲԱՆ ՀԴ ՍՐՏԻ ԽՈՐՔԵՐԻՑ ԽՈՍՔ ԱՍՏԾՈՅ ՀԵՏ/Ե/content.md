
Քո ամենազօր եւ ամենահնար կարողութիւնը
Իմ յանցանքները քաւելու համար ժամանակի
պէտք չունի բոլորովին, -
Ո՛չ ակնթարթի,
Ո՛չ թռուցիկ ակնարկի տեւողութեան,
Ո՛չ կայծակնային կարճատեւ նայուածքի,
Ո՛չ ամենափոքր ուշացման,
Ո՛չ փութագնաց ոտքի քայլափոխի,
Ո՛չ կանգունաչափ բարձրութիւնից կաթիլի
անկման,
Ո՛չ մտքով քաշուած մի գծի,
Ո՛չ լոյսի արագութեան,
Ո՛չ շնչառութեան չափ միջոցի:
Այս բոլոր անձեւ, աննշան եւ անկայուն
օրինակներից
Ո՛չ մէկը այնքան առժամեայ արագ եւ փութանցիկ
չէ,
Որքան մեղքերիս կուտակուած սառոյցների
հալուելը, ցնդելն ու վերանալը քո զօրութեամբ,
Աստուա՜ծ բոլորի Տէր Յիսուս Քրիստոս,
Որդիդ անքնին` կենդանի Աստծոյ:
Դո՛ւ, որ քաղցր արեւ ես պարգեւում բարիների
հետ նաեւ չարերին,
Եւ անձրեւում ես ամէնքի վրայ անաչառօրէն,
Կշռում ես իրաւամբ եւ չափում նրանց վշտերն ու
հոգսերն հաւասարապէս.
Փորձութեան փոքրիկ խթանով ես դու վճարել
տալիս պարտքերը նրանց այստե՛ղ իսկ,
Որոնք մեծ համբերութեամբ սպասում են վերին
հանգստին:
Իսկ ովքեր երկրային կենցաղն ընտրեցին,
Դու ողորմութեամբ ներո՜ւմ ես նրանց,
Սրանց էլ տալով դարման նրանց հետ` սպասում
ես դու միշտ նրանց դարձին:


Փա՜ռք ամենազօրիդ`
Բարեխնամ երկայնամտութեամբ գործած քո
բոլոր հրաշքների համար,
Օրհնեա՜լ յաւիտեանս. ամէն:


