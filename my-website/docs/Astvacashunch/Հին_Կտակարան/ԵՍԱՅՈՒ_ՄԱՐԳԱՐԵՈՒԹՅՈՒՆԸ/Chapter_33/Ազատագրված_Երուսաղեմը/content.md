
Վա՜յ կողոպտողներին
(^1) _Վա՜յ նրանց, ովքեր թշվառացնում են ձեզ։
Սակայն ձեզ ոչ ոք չի կարող թշվառության մատնել.
ով արհամարհում է,
ձե՛զ չի արհամարհում,
քանզի ձեզ արհամարհողները պարտության պիտի մատնվեն.
ինչպես որ ձորձերի վրայի ցեցը,
այնպես էլ նրանք պարտության պիտի մատնվեն։_
(^2) _Տե՜ր, ողորմի՛ր մեզ,
քանզի մենք մեր հույսը դրել ենք քեզ վրա։
Անհավատների սերունդը կործանվեց,
իսկ մեր փրկությունը նեղության ժամին քեզնից է գալու։_
(^3) _Քո ձայնի ահից ժողովուրդները հիմարացան,
եւ քո երկյուղից հեթանոսները ցրվեցին։_
(^4) _Ահա ձեր մեծ ու փոքրի կողոպուտը պիտի հավաքվի այնպես,
ինչպես մեկը, որ մորեխ է հավաքում փոսից.
այդպես էլ ծաղրելու են ձեզ։_
(^5) _Սուրբ է մեր Աստված,
որ բարձունքներում է բնակվում,
որի շնորհիվ Սիոնն իրավունքով ու արդարությամբ է լցվել։_
(^6) _Նրանք իրավացիորեն պարտության մատնվեցին,
իսկ մեր փրկությունը պիտի լինի մեր գանձերի շնորհիվ։
Մեզ հասան Տիրոջ իմաստությունը, հանճարը եւ աստվածպաշտությունը.
ահա դրանք են արդարության գանձերը։_
(^7) _Ահավասիկ նրանք սարսափում են ձեր ահից.
ումից որ վախենում էիք,
իրե՛նք են ձեզնից վախենում.
պատգամաբերներ են ուղարկում,_


_որպեսզի դառնորեն լաց լինելով՝
խաղաղություն աղերսեն։_

(^8) _Նրանց ճանապարհներն ամայացան,
հեթանոսների ահը հանդարտվեց,
եւ վերացավ նրանց հետ կնքված ուխտը.
այլեւս նրանց մարդ մի՛ համարեք։_
(^9) _Սուգ արեց եւ տկարացավ երկիրը,
Լիբանանն ամոթահար եղավ,
Սարոնը մարգագետնի դաշտի վերածվեց,
Գալիլեան եւ Կարմելոսը մերկացան։_
(^10) _«Այժմ ելնելու եմ ես,- ասում է Տերը,- այժմ փառավորվելու եմ,
այժմ բարձրանալու եմ։_
(^11) _Ահա պիտի տեսնեք,
ահա ամոթահար պիտի լինեք,
զուր պիտի լինի ձեր հոգու զորությունը,
եւ կրակը ձեզ պիտի այրի։_
(^12) _Հեթանոսները ագարակի մեջ խանձված փշի նման պիտի դառնան՝ այրված ու լքված։_
(^13) _Թող հեռվում գտնվողները լսեն, ինչ որ արեցի,
եւ մոտ եղողները ճանաչեն իմ զորությունը»։_
(^14) _Անօրեններն արտաքսվեցին Սիոնից.
դողն է բռնել ամբարիշտներին։
Եվ արդ, ո՞վ պիտի պատմի ձեզ,
որ կրակը բորբոքվել է,
կամ ո՞վ պիտի հայտնի ձեզ հավիտենական կայանի մասին։_
(^15) _Ով արդարությամբ է ընթանում,
խոսում ճշմարիտ ուղու մասին,
ատում անօրենությունն ու անիրավությունը,
իր ձեռքերը թոթափում կաշառքից,
ծանրացնում ականջները,
որպեսզի չլսի արյան վրիժառության մասին,
փակում աչքերը,
որպեսզի անարդարությունը չտեսնի,_
(^16) _նա հաստատուն ապառաժի բարձր անձավի մեջ է բնակվելու.
հաց պիտի տրվի նրան,
եւ ջրով ապահովված պիտի լինի նա։_
(^17) _Դուք տեսնելու եք թագավորին իր փառքի մեջ,
ձեր աչքերը հեռվից տեսնելու են երկիրը,_
(^18) _ու ձեր հոգին խորհելու է Աստծու երկյուղի մասին։
Որտե՞ղ են գրագիրները,
որտե՞ղ են խրատատուները,
որտե՞ղ է նա, որի ձեռքին է ժողովրդի մեծ ու փոքրին սնուցողների հաշիվը._
(^19) _նա խորհրդի չնստեց ժողովրդի հետ,
որն անտեղյակ էր ու ծանրալեզու,
որովհետեւ չէր լսում.
վատթարացած մի ժողովուրդ,
որ լսածի մասին չէր ուզում մտածել։_
(^20) _Ահա մեր փրկության քաղաք Սիոնը.
ձեր աչքերը պիտի տեսնեն Երուսաղեմ քաղաքը՝ մեծացած,
այնպիսի վրաններով, որոնք չեն տեղաշարժվելու,
հավիտյանս հավիտենից չեն շարժվելու նրա վրանների ցցերը,
եւ չեն խզվելու դրանց պարանները,_
(^21) _քանի որ ձեզ համար մեծ է Տիրոջ անունը։
Ձերն է լինելու այն երկիրը,
որտեղ գետերը եւ ջրանցքները լայնահուն են ու ջրառատ.
այն ճանապարհով դու այլեւս չես գնալու,
չեն գնալու եւ քո թիավար նավերը,
որովհետեւ մեծ է իմ Աստվածը
եւ ինձ չի անտեսի։_
(^22) _Տերն է մեր հայրը,
Տերն է մեր դատավորը,
Տերն է մեր իշխանը,
Տերն է մեր թագավորը,
Տերն է մեր փրկիչը.
նա է փրկելու մեզ։_


(^23) _Կտրվեցին քո պարանները,
որովհետեւ չդիմացան,
կայմն էլ թեքվեց, չի բացելու առագաստը
եւ չի պարզելու դրոշը, մինչեւ որ կորստյան մատնվի։
Այնուհետեւ բազում կաղեր ավարառություն պիտի կատարեն։_
(^24) _Ժողովուրդը, որ բնակվում է դրանց մեջ,
չպիտի ասի, թե տանջվեցինք,
որովհետեւ նրա մեղքերին թողություն եղավ։_
