
Անձնուրացություն եւ համբերություն
(^1) Մենք, որ զորավոր ենք, պարտավորություն ունենք տկարների տկարությունը տանելու եւ ոչ թե միայն ինքներս մեզ
հաճելի լինելու։ 2 Մեզնից յուրաքանչյուրը թող ընկերոջը հաճելի լինի բարի գործերի մեջ՝ նրան ամրապնդելու համար։
(^3) Քանի որ Քրիստոսն էլ ոչ թե ինքն իրեն հաճելի եղավ, այլ ինչպես գրված է. _«Քեզ նախատողների նախատինքներն ինձ
վրա ընկան»_ (Սաղ. 68(69).10բ)։ 4 Իսկ այն, ինչ գրվեց, մեր ուսուցման համար գրվեց, որպեսզի համբերությամբ եւ Սուրբ
Գրքի պարգեւած մխիթարությամբ հույս ունենանք։ 5 Եվ համբերության ու ամեն տեսակ մխիթարության Աստված թող
ձեզ շնորհի, որ միմյանց համախոհ լինեք Հիսուս Քրիստոսի օրինակով,^6 որպեսզի միասիրտ ու միաբերան փառավորեք
Աստծուն՝ մեր Տեր Հիսուս Քրիստոսի Հորը։
(^7) Հետեւաբար, ընդունե՛ք միմյանց, ինչպես որ Քրիստոսն ընդունեց ձեզ Աստծու փառքի համար։
(^8) Սակայն ասեմ, որ Քրիստոսը թլփատվածների սպասավոր դարձավ Աստծու ճշմարտության համար, որպեսզի
նախահայրերին տրված խոստումը հաստատի։ 9 Իսկ հեթանոսներն Աստծուն փառավորում են նրա ողորմության
համար, ինչպես գրված է.
_«Դրա համար էլ գոհություն պիտի հայտնեմ քեզ հեթանոսների մեջ
եւ սաղմոս պիտի երգեմ քո անվան համար» (Բ Թագ. 22.50, Սաղ. 17(18).49)։_
(^10) Եվ դարձյալ ասում է.
_«Ուրախացե՛ք, հեթանոսնե՛ր, նրա ժողովրդի հետ» (հմմտ. Բ Օր. 32.43)։_
(^11) Եվ դարձյալ՝
_«Օրհնե՛ք Տիրոջը, բոլո՛ր ազգեր,
եւ գովե՛ք նրան, բոլո՛ր ժողովուրդներ» (Սաղ. 116(117).1)։_
(^12) Եսային դարձյալ ասում է.
_«Հեսսեի արմատը պիտի ծլի
եւ նա, որ պիտի ելնի, իշխան է լինելու հեթանոսների.
հեթանոսները նրա վրա են հույս դնելու» (Ես. 11.10)։_
(^13) Հույսի Աստված թող ձեզ լցնի ամբողջական ուրախությամբ ու խաղաղությամբ, որպեսզի Սուրբ Հոգու
զորությամբ հույսով առատանաք։
(^14) Ես ինքս էլ, եղբայրնե՛ր իմ, համոզված եմ ձեզ համար, որ դուք լի եք բարությամբ, լի եք ամբողջական գիտությամբ,
կարող եք միմյանց խրատել։ 15 Բայց որոշ չափով ավելի համարձակ գրեցի ձեզ, եղբայրնե՛ր, ասես հիշեցնելու ձեզ այն
շնորհի համար, որ տրված է ինձ Աստծուց՝ 16 հեթանոսների մեջ Հիսուս Քրիստոսի սպասավորը լինելու՝ Աստծու
Ավետարանը մատակարարելով, որպեսզի հեթանոսներն Աստծուն ընդունելի ընծա լինեն՝ սրբագործված Սուրբ Հոգով։
(^17) Ուստի Հիսուս Քրիստոսով պարծենալու բան ունեմ Աստծու առաջ։ 18 Չեմ համարձակվում խոսել այն, ինչ Քրիստոսը
չի գործել իմ միջոցով հեթանոսներին հնազանդեցնելու համար՝ խոսքով ու գործով,^19 նշանների ու հրաշքների
զորությամբ, Սուրբ Հոգու զորությամբ։ Այնպես որ Երուսաղեմից սկսած մինչեւ Լյուրիկացիների կողմերը ավարտին
հասցրի Քրիստոսի Ավետարանի քարոզությունը։ 20 Այսպես ջանացի ավետարանել այնտեղ, որտեղ Քրիստոսի անունը
չէր լսվել, որպեսզի չլինի թե ուրիշի դրած հիմքի վրա կառուցեմ, այլ ինչպես գրված է.
(^21) _«Նրանք, որոնց չէր պատմվել նրա մասին, պիտի տեսնեն,
եւ նրանք, որոնք չէին լսել, պիտի իմանան» (Ես. 52.15բ)։_
(^22) Ահա թե ինչու շատ անգամներ ձեզ մոտ գալու արգելքներ ունեցա։ 23 Բայց այժմ ինձ համար այս կողմերում այլեւս
գործելու դաշտ չկա, եւ երկար տարիներ ի վեր մեծ փափագ ունեմ ձեզ մոտ գալու։ 24 Երբ անցնելու լինեմ Իսպանիա, հույս
ունեմ անցնելիս ձեզ տեսնել եւ ձեր օգնությամբ ճանապարհվել այնտեղ, եթե նախ փոքրիշատե ձեզնով լիանամ։ 25 Բայց
այժմ գնում եմ Երուսաղեմ՝ ծառայելու սրբերին։ 26 Քանի որ մակեդոնացիներն ու աքայեցիները հոժարեցին
հանգանակություն անել ի նպաստ այն աղքատ սրբերի, ովքեր գտնվում են Երուսաղեմում։ 27 Հոժարեցին, որովհետեւ
նաեւ պարտական են նրանց։ Իրոք, եթե հեթանոսները նրանց հոգեւոր բարիքներին հաղորդակից եղան, պարտական են
նաեւ նրանց նյութական կարիքներին մասնակից լինել։ 28 Արդ, այս ամենը կատարելով եւ հավաքված արդյունքը նրանց
հանձնելով՝ ձեր մոտով Իսպանիա կանցնեմ։ 29 Գիտեմ, որ երբ ձեզ մոտ գամ, Քրիստոսի Ավետարանի ամբողջական
օրհնությամբ կգամ։
(^30) Եղբայրնե՛ր, աղաչում եմ ձեզ մեր Տեր Հիսուս Քրիստոսով եւ Հոգու սիրով, որ ինձ մարտակից լինեք ինձ համար
Աստծուն ուղղված աղոթքներով,^31 որպեսզի ազատվեմ հավատի դեմ ապստամբներից, որ Հրեաստանում են, եւ
որպեսզի Երուսաղեմում ծառայությունս ընդունելի լինի սրբերին,^32 որ Աստծու կամքով ուրախությամբ ձեզ մոտ գալով՝
հանգստանամ ձեզ հետ։ 33 Եվ խաղաղության Աստված թող լինի ձեզ ամենքիդ հետ։ Ամեն։

