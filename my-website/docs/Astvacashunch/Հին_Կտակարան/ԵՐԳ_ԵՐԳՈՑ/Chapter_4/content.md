
Փեսան ասում է հարսին.

(^1) _Ահավասիկ գեղեցիկ ես, մերձավո՛ր իմ,
գեղեցիկ ես ահա,
քո աչքերն աղավնիներ են
քողի հետեւում։
Քո վարսերը նման են այծերի հոտերի,
որ երեւացին Գաղաադից։_


(^2) _Ատամները քո նման են խուզված ոչխարների հոտերի՝
ավազանից ելած, բոլորն էլ զույգ,
եւ ոչ մի ամուլ չկա նրանց մեջ։_
(^3) _Շուրթերը քո նման են որդան կարմիր թելի,
Գեղեցիկ են խոսքերը քո։
Քո այտերը նման են նռան կեղեւի՝ քո քողի հետեւում։_
(^4) _Պարանոցը քո նման է Թալպիովթում շինված Դավթի աշտարակին,
նրանից կախված են վահաններ հազարավոր
եւ սպառազեն մարդկանց նետերը բոլոր։_
(^5) _Քո երկու ստինքները նման են այծյամի երկվորյակ ձագերի,
որ արածում են շուշանների մեջ։_
(^6) _Մինչ կծագի լույսը, եւ կշարժվեն ստվերները,
ես ի՛նքս կգնամ դեպի լեռը զմուռսի եւ բլուրը կնդրուկի։_
(^7) _Ամբողջովին գեղեցիկ ես, մերձավո՛ր իմ,
առանց որեւէ արատի։_
(^8) _Ե՛կ Լիբանանից, ո՜վ հարս,
այստե՛ղ արի Լիբանանից։
Ե՛կ եւ անցի՛ր Ուխտի լեռան գագաթով,
Սանիրի եւ Հերմոնի կատարներով,
առյուծների բներով եւ ինձերի լեռներով։_
Օրիորդներն ասում են հարսին.
(^9) _Մեր սիրտը գրավեցիր, քո՛ւյր մեր հարս,
մեր սիրտը գրավեցիր քո մի հայացքով
եւ քո պարանոցի քառամանյակով։_
Փեսան ասում է հարսին.
(^10) _Քանզի գեղեցկացան ստինքները քո, քո՛ւյր իմ հարս,
գինուց ավելի,
եւ հոտը քո հանդերձների՝ բոլոր խունկերից առավել։_
(^11) _Շրթունքները քո մեղր են կաթեցնում, քո՛ւյր իմ հարս,
քո լեզվի տակ մեղր է ու կաթ,
հոտը քո հանդերձների նման է կնդրուկի հոտի։_
(^12) _Փակված պարտեզ ես եւ աղբյուր կնքված, քո՛ւյր իմ հարս։_
(^13) _Տնկիները քո՝ դրախտ նռնենիների՝
մրգատու ծառերի պտուղներով հանդերձ,_
(^14) _Նարդոս եւ քրքում,
խնկեղեգ եւ կինամոն՝
Լիբանանի բոլոր ծառերով հանդերձ,
զմուռս ու հալվե՝
բոլոր ընտիր խնկերով հանդերձ։_
(^15) _Պարտեզների աղբյուր
եւ կենդանի ջրի ակունք,
որ բխում է Լիբանանից։_
Հարսն ասում է.
(^16) _Վե՛ր կաց, հյուսիսայի՛ն քամի,
եւ ե՛կ, հարավայի՛ն քամի,
փչի՛ր իմ պարտեզի մեջ,
եւ թող բուրեն իմ խնկերը։_
