
Իսրայելը՝ ազգերի լույս
(^1) _«Լսե՛ք ինձ, կղզինե՛ր,
ակա՛նջ դրեք, ազգե՛ր.
շատ ժամանակներ անց պիտի հաստատվի դա»,- ասում է Տերը։
Ինձ կանչեց, երբ ես դեռ արգանդում էի,
իմ անունը տվեց, երբ ես դեռ իմ մոր որովայնում էի։_


(^2) _Իմ բերանը հաստատեց սուր սուսերի պես
եւ ինձ թաքցրեց իր ձեռքի հովանու տակ,
ինձ դարձրեց ինչպես մի ընտիր նետ եւ թաքցրեց իր կապարճի մեջ։_
(^3) _Նա ինձ ասաց.
«Դու իմ ծառան ես, Իսրայե՛լ,
ես քեզնով պիտի փառավորվեմ»։_
(^4) _Իսկ ես ասացի.
«Ուրեմն զուր տեղը հոգնեցի,
իմ ուժն ունայն ծախսեցի,
բայց իմ իրավունքը Տիրոջից է,
եւ իմ վաստակն իմ Աստծու առաջ է։_
(^5) _Արդ, Տերը, որն ինձ որովայնից իր համար ծառա ստեղծեց,
ասաց, որ Հակոբին եւ Իսրայելին իր շուրջը հավաքեմ։
Պիտի հավաքվեմ ու փառավորվեմ Տիրոջ առաջ,
եւ իմ Աստվածն ինձ համար զորություն է լինելու։_
(^6) _Ապա ասաց ինձ.
«Մեծ բան է քեզ համար այն, որ քեզ իմ ծառան եմ կոչում,
որպեսզի հաստատես Հակոբի ցեղերը
եւ Իսրայելի ցրվածներին վերադարձնես։
Ահավասիկ ազգի համար քեզ իբրեւ ուխտ հաստատեցի
եւ հեթանոսների համար՝ իբրեւ լույս,
որպեսզի փրկություն լինես մինչեւ աշխարհի ծագերը»։_
(^7) _Այսպես է ասում Տերը՝
Իսրայելի Աստվածը, որ փրկեց քեզ.
«Սրբացրե՛ք նրան, ով անարգում է իր անձը,
ով արհամարհված է ազգերի կողմից եւ իշխանների ծառաներից,
թագավորները պիտի տեսնեն նրան եւ ոտքի ելնեն,
իշխանները պիտի երկրպագեն նրան հանուն Տիրոջ, որովհետեւ հավատարիմ է
Իսրայելի Սուրբը, որն ընտրեց քեզ»։_
(^8) Այսպես է ասում Տերն Իսրայելին.
_«Պատեհ ժամանակ քեզ լսեցի
եւ փրկության օրը օգնեցի.
ես քեզ ստեղծեցի եւ ուխտի համար հեթանոսներին տվեցի քեզ՝
երկիրը վերականգնելու եւ ավերակ ժառանգությունները ժառանգներին տալու,_
(^9) _շղթայվածներին ասելու՝ ելե՛ք,
իսկ խավարի մեջ գտնվողներին՝ հայտնվե՛ք։
Նրանք պիտի արածեն բոլոր ճանապարհներին,
նրանց արոտը պիտի լինի բոլոր շավիղների վրա։_
(^10) _Նրանք ո՛չ քաղց են զգալու, ո՛չ ծարավելու,
ո՛չ էլ արեւից խորշակահար են լինելու,
եւ նա, որ ողորմելու է, պիտի մխիթարի նրանց,
աղբյուրների ակունքների մոտ պիտի տանի նրանց։_
(^11) _Բոլոր լեռները նրանց համար ճանապարհ պիտի դարձնեմ
եւ բոլոր շավիղներս արոտների վերածեմ։_
(^12) _Ահա ոմանք պիտի գան հեռաստանից,
ոմանք՝ հյուսիսից եւ ծովից,
եւ ոմանք՝ պարսից երկրից»։_
(^13) _Ուրախացի՛ր, երկի՛նք,
եւ թող ցնծա երկիրը,
թող լեռները ցնծություն կանչեն,
եւ բլուրները՝ արդարություն,
քանզի Աստված ողորմեց իր ժողովրդին,
մխիթարեց իր ժողովրդի հեզերին։_
(^14) _Բայց Սիոնն ասաց.
«Տերն ինձ թողեց, Աստված ինձ մոռացավ»։_
(^15) _«Մի՞թե կինը կմոռանա իր մանկանը կամ չի՞ գթա իր որովայնի ծնունդներին,
եւ եթե կինը մոռանալու էլ լինի այդ,
ես, սակայն, քեզ չեմ մոռանա,-
ասում է Տերը։-_
(^16) _Ահա իմ ձեռքերի վրա գծագրեցի քո պարիսպը,
եւ ամեն ժամ դու իմ առաջ ես։_
(^17) _Դու արագորեն պիտի վերաշինվես նրանց ձեռքով,
որոնք քանդեցին քեզ։
Քեզ ավերողները քո միջից պիտի վտարվեն։_
(^18) _Բարձրացրո՛ւ քո աչքերը,
նայի՛ր շուրջդ եւ տե՛ս բոլորին._


_ահա հավաքվել ու գալիս են դեպի քեզ։
Կենդանի եմ ես,- ասում է Տերը։
Նրանց բոլորին պիտի հագնես պատմուճանի պես,
նրանց քո վրա պիտի կրես հարսի զարդի պես։_

(^19) _Արդարեւ, քո ավերակները,
ամայացած ու կործանված երկիրը
նեղվածք պիտի լինեն իրենց բնակիչների համար,
եւ քեզ կուլ տվողները քեզնից պիտի հեռանան։_
(^20) _Քո որդիները, որոնց դու կորցրիր,
քո ականջին պիտի ասեն.
“Այս տեղը նեղ է մեզ համար.
ընդարձակի՛ր մեզ համար, որ բնակվենք”։_
(^21) _Եվ քո մտքում պիտի ասես.
“Ո՞վ ինձ համար ծնեց սրանց.
չէ՞ որ ես անզավակ ու այրի էի,
պանդուխտ ու արգելափակված.
ո՞վ սրանց սնեց ինձ համար,
չէ՞ որ ես միայնակ էի մնացել,
սրանք որտե՞ղ էին”»։_
(^22) _Այսպես է ասում Տերը.
«Ահա իմ ձեռքը պիտի բարձրացնեմ ազգերի վրա
եւ իմ դրոշը կանգնեցնեմ կղզիներում,
ու քո որդիներին իրենց գիրկն առած
եւ քո դուստրերին իրենց ուսերին դրած պիտի բերեն։_
(^23) _Թագավորները քո խնամակալներն են դառնալու,
իսկ նրանց կանայք՝ քո ծծմայրերը,
երկրի երեսին քեզ են երկրպագելու
եւ լիզելու քո ոտքերի փոշին.
պիտի գիտակցես, որ ես եմ Տերը,
ու ինձ ապավինողները չպիտի ամաչեն։_
(^24) _Որեւէ մեկը մի՞թե կարող է խլել հսկայի կողոպուտը
կամ կարո՞ղ է հանիրավի գերեվարվել ու ազատվել»։_
(^25) _Այսպես է ասում Տերը.
«Եթե որեւէ մեկը հսկային գերեվարի,
կառնի նրա ավարը.
նա, ով հսկայի ավարը կվերցնի,
շատ լավ էլ կազատվի։
Բայց ես իմ դատաստանն եմ անելու
եւ փրկելու եմ իմ որդիներին։_
(^26) _Քեզ նեղողներն իրենց մարմինը պիտի ուտեն
եւ, ինչպես նոր գինի, պիտի խմեն իրենց արյունն ու հարբեն։
Եվ ամեն մարմին պիտի իմանա,
թե ես եմ Տերը, որ փրկեցի ու օգնեցի քեզ
եւ զորավոր դարձրի Հակոբին»։_
