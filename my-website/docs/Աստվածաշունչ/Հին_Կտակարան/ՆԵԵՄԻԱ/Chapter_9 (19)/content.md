
Մեղքերի խոստովանության արարողությունը
(^1) Նույն ամսի քսանչորսին Իսրայելի որդիները հավաքվեցին, սկսեցին պահք պահել, քուրձ հագան եւ մոխիր ցանեցին
իրենց գլուխներին։ 2 Իսրայելի որդիները բաժանվեցին այլազգիների որդիներից, խոստովանեցին իրենց մեղքերն ու
իրենց հայրերի մեղքերը 3 եւ կանգնեցին իրենց տեղերում։ Եզրասը կարդում էր Տիրոջ՝ Աստծու օրենքի գիրքը, իսկ ողջ
ժողովուրդը երկրպագում էր Տիրոջը՝ իրենց Աստծուն։ 4 Եզրասը, Հովսեդեկի որդի Հեսուն, Կադմելի որդիները,
Սարեբիայի որդի Սաքանիան եւ Անանիայի որդիները կանգնեցին ղեւտացիների ամբիոնում եւ բարձրաձայն գոչեցին
Տիրոջը՝ իրենց Աստծուն։ 5 Ղեւտացիներ Հեսուն եւ Կադմիելն ասացին. «Եղբայրնե՛ր, հավիտյանս հավիտենից օրհնեցե՛ք
Տիրոջը՝ մեր Աստծուն, եւ թող օրհնյալ լինի Տիրոջ փառքը, ավելի բարձր, քան ամեն մի օրհնություն եւ գոհություն»։
Եզրասն սկսեց օրհնել Տիրոջը՝ Աստծուն,^6 եւ ասաց. «Դու ես միակ Տերը, դու ստեղծեցիր երկինքն ու երկինքների
երկինքը՝ իր ողջ կարգով, երկիրը՝ իր ողջ կարգով, եւ ամեն ինչ որ նրանում է, ծովը եւ ամեն ինչ որ նրա մեջ է, դու
կենդանություն ես տալիս բոլորին, եւ քեզ երկրպագում են երկնքի զորքերն ու քեզ փառավորում երկինքների երկինքը,
(^7) որովհետեւ դու ես մեր միակ Տերը՝ Աստված։ Դու ընտրեցիր Աբրամին եւ հանելով նրան քաղդեացիների երկրից՝ նրան
վերանվանեցիր Աբրահամ։ 8 Նրա սիրտը հավատարիմ գտար քո առաջ եւ ուխտ դրեցիր նրա հետ՝ հավիտյանս նրան եւ
նրա զավակին տալու քանանացիների, քետացիների, ամորհացիների, փերեզացիների, հեբուսացիների եւ
գերգեսացիների երկիրը, եւ կատարեցիր քո խոսքը, որովհետեւ արդար ես։ 9 Տեսար նաեւ մեր հայրերի նեղությունը
Եգիպտոսում ու լսեցիր նրանց աղաղակը Կարմիր ծովի վրա։ 10 Հրաշքներ գործեցիր Եգիպտոսում փարավոնի, նրա
բոլոր ծառաների եւ նրա երկրի ողջ ժողովրդի վրա, որովհետեւ իմացար, որ հպարտացավ քո ժողովրդի վրա, եւ
փառավորեցիր քո անունը մինչեւ այսօր։ 11 Կարմիր ծովը ճեղքեցիր նրանց առաջ, եւ ծովի միջով անցան ինչպես ցամաքով,
իսկ նրանց հալածողներին քարերի նման ընկղմեցիր բազում ջրերի մեջ։ 12 Ցերեկը նրանց առաջնորդեցիր ամպի սյունով,
իսկ գիշերը՝ հրի սյունով՝ լուսավորելով նրանց ճանապարհը, որով գնում էին։ 13 Իջար Սինա լեռան վրա եւ երկնքից
խոսեցիր նրանց հետ ու նրանց տվեցիր ուղիղ դատաստաններ եւ ճշմարիտ օրենքներ, բարի հրամաններ եւ
պատվիրաններ,^14 նրանց ծանուցեցիր քո սուրբ շաբաթը եւ քո ծառա Մովսեսի ձեռքով նրանց պատվիրաններ,
հրամաններ եւ օրենքներ տվեցիր։ 15 Երկնքից ուտելու հաց տվեցիր նրանց, եւ վեմից ջուր բխեցրիր ու խմեցրիր նրանց եւ
պատվիրեցիր նրանց մտնելու ու ժառանգելու այն երկիրը, որի վրա բարձրացրիր քո ձեռքը՝ նրանց տալու համար։ 16 Բայց
իրենք իսկ՝ մեր հայրերը, հպարտացան եւ անօրինացան, խստացրին իրենց պարանոցները եւ չլսեցին քո
պատվիրանները,^17 շեղվեցին քո Օրենքից եւ մոռացան այն հրաշքները, որ դու արել էիր նրանց հետ, խստացրին իրենց
պարանոցները եւ իրենց թիկունքները շրջեցին ու կամեցան վերադառնալ Եգիպտոսի ծառայությանը։ Սակայն դու, Տե՛ր,
Աստվա՛ծ մեր, լինելով գթած եւ ողորմած, երկայնամիտ եւ բազումողորմ, չլքեցիր նրանց։ 18 Դեռ ավելին, երբ իրենց համար


ձուլածո հորթ պատրաստեցին եւ ասացին՝ “Սրանք են այն աստվածները, որ մեզ Եգիպտոսից հանեցին” եւ մեծամեծ
անպատվություններ արեցին,^19 դու քո բազում գթության եւ ողորմության պատճառով չլքեցիր եւ չցրեցիր նրանց
անապատում եւ նրանցից չհեռացրիր ամպի սյունը, որ առաջնորդում էր նրանց ցերեկը, եւ ոչ էլ հրի սյունը, որ գիշերը
լուսավորում էր նրանց ճանապարհը, որով գնում էին։ 20 Նրանց տվեցիր քո բարերար սուրբ հոգին՝ իմանալու Օրենքը.
մանանան չհեռացրիր նրանց բերանից եւ նրանց ջուր տվեցիր վեմից՝ ծարավը հագեցնելու համար։ 21 Քառասուն տարի
շրջել տվեցիր նրանց անապատում, սակայն նրանց հագուստները չմաշվեցին, եւ նրանց կոշիկները չհնացան։ 22 Նրանց
առջեւ հարվածեցիր թագավորների ու ժողովուրդների, եւ բաժանեցին ու ժառանգեցին Եսեբոնի թագավոր Սեհովնի
երկիրն ու Բասանի թագավոր Օվգի երկիրը։ 23 Նրանց որդիներին բազմացրիր երկնքի աստղերի չափ եւ բերեցիր նրանց
այն երկիրը, որ խոստացել էիր իրենց հայրերին, եւ ժառանգեցին այն։ 24 Նրանց առջեւ կոտորեցիր Քանանի երկրի
բնակիչներին եւ նրանց երկիրը տվեցիր նրանց ձեռքը, ոչնչացրիր երկրի թագավորներին եւ ժողովուրդներին, ինչպես որ
ցանկալի էր նրանց։ 25 Գրավեցին բարձրաբերձ քաղաքներ ու պարիսպներ եւ ժառանգեցին բոլոր բարիքներով լեցուն
տներ, փորված եւ պատրաստված ջրհորներ, այգիներ, ձիթենիներ եւ ամեն տեսակի պտղատու ծառեր իրենց կերակուրի
առատության համար։ Կերան եւ հագեցան, գիրացան եւ զեխացան այն մեծ բարության շնորհիվ, որ տվեցիր նրանց,^26 եւ
հեռացան ու մերժեցին քեզ, երես դարձրին քո օրենքներից, կոտորեցին քո մարգարեներին, որոնք քարոզում էին նրանց՝
քեզ վերադառնալ, եւ քո առջեւ մեծ անօրենություններ գործեցին։ 27 Դու էլ նրանց մատնեցիր իրենց թշնամիների ձեռքը,
եւ նեղեցին նրանց։ Ապա իրենց նեղության ժամանակ աղաղակեցին քեզ, եւ դու երկնքից լսեցիր նրանց եւ բազում
գթությամբ ու ողորմությամբ փրկեցիր նրանց եւ ազատեցիր նրանց իրենց նեղողների ձեռքից։

(^28) Բայց երբ հանգստացան, դարձյալ չարիքներ գործեցին քո առաջ, եւ դու թողեցիր նրանց իրենց թշնամիների ձեռքը,
որոնք չարչարեցին նրանց, եւ նրանք դարձյալ աղաղակեցին քեզ, եւ դու երկնքից լսեցիր նրանց ու փրկեցիր նրանց քո
բազում ողորմությամբ։ 29 Եվ դարձյալ զգուշացրիր նրանց՝ դառնալու քո Օրենքին, իսկ նրանք հիմարությամբ
անմտանալով չանսացին քո օրենքներին եւ մեղանչեցին քո հրամանների եւ պատվիրանների դեմ, որ դու ասել եւ
հրամայել էիր, որպեսզի մարդկանցից ով կատարի քո պատվիրանների խոսքերը, ապրի նրանցով։ Իսկ նրանք դարձրին
իրենց թիկունքները, խստապարանոց դարձան եւ չլսեցին քո խոսքը։ 30 Դու երկայնամիտ եղար նրանց նկատմամբ եւ
ուղարկեցիր մարգարեներին՝ զգուշացնելու քո սուրբ հոգով։ Բայց եւ այնպես չլսեցին, եւ մատնեցիր նրանց երկրի օտար
ժողովուրդների ձեռքը, որոնք մեծապես տառապեցրին նրանց։ 31 Սակայն դու քո բազում գթության եւ ողորմության
պատճառով իսպառ չլքեցիր նրանց եւ նրանց մերժելով չհեռացրիր քեզանից, որովհետեւ դու հզոր ես, գթած եւ ողորմած,
երկայնամիտ եւ բազումողորմ։ 32 Եվ այժմ, Տե՛ր, Աստվա՛ծ մեր, հզոր եւ մեծ, ամենակալ եւ ահազդու, արդար եւ ճշմարիտ,
պահի՛ր քո ուխտն ու ողորմությունը, նայի՛ր մեր տառապանքներին եւ նեղություններին, որով Ասորեստանի
թագավորները տառապեցրին մեր թագավորներին ու իշխաններին, մեր քահանաներին ու մարգարեներին եւ մեր բոլոր
հայրերին ու քո ժողովրդին եւ բռնացան մեզ վրա մինչեւ այսօր։ 33 Դու արդար ես այն ամենի մեջ, որ մեր մեղքերի
պատճառով մեր գլխին բերեցիր, որովհետեւ ճշմարտությամբ գործեցիր.^34 մեղանչեցինք մենք եւ մեր թագավորները,
իշխանները, քահանաներն ու մեր հայրերը եւ չկատարեցինք քո պատվիրանները, չհետեւեցինք քո օրենքներին եւ այն
վկայություններին, որ տվեցիր մեզ։
(^35) Չգնահատեցինք քո գթությունն ու բազում բարությունը, որ շնորհեցիր մեզ, եւ այս լայն, ընդարձակ եւ բարեբեր
երկրում, որ տվեցիր մեզ, չծառայեցինք քեզ, այլ մեր սրտերը շրջեցինք քո օրենքներից եւ գերության մատնվեցինք մեր
մեղքերի պատճառով։ 36 Եվ ահա այսօր մենք ստրկության մեջ ենք, նաեւ այն երկիրը, որ տվեցիր մեր հայրերին՝
ազատորեն ուտելու նրա պտուղներն ու բարիքները։ 37 Մեր մեղքերի պատճառով այսօր օտար թագավորներ են տիրում
մեզ վրա եւ վայելում այս երկիրը։ Ստրկության մեջ ընկնելով՝ հարկեր ենք տալիս, եւ մեզ ու մեր անասունների հետ
վարվում են այնպես, ինչպես որ ցանկանում են. մեր մեղքերի պատճառով այսօր մեծ նեղության ու վշտերի մեջ ենք»։
