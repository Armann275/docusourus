
(^1) Ամոզի որդի Եսայու տեսիլքը Հուդայի եւ Երուսաղեմի վերաբերյալ, երբ Հուդայում թագավորում էին Ոզիան,
Հովաթամը, Աքազը եւ Եզեկիան։
(^2) _Լսի՛ր, երկի՛նք, եւ ակա՛նջ դիր, երկի՛ր,
քանզի Տերը խոսեց.
«Զավակներ ունեցա եւ մեծացրի,
իսկ նրանք ինձ անարգեցին։_
(^3) _Եզն իր տիրոջն է ճանաչում, եւ էշը՝ իր տիրոջ մսուրը,
բայց Իսրայելն ինձ չճանաչեց,
իմ ժողովուրդն ինձ չհասկացավ»։_
(^4) _Վա՜յ մեղավոր ազգին.
մեղքերով լի ժողովուրդ,
չարագործ սերունդ,
անօրեն որդիներ,
լքեցին Տիրոջը,
բարկացրին Իսրայելի Սրբին,
օտարացան ու հետ քաշվեցին։_
(^5) _Ինչո՞ւ եք նոր վերքեր հասցնում՝ ավելացնելով անօրենությունները։
Ամեն գլուխ ցավի մեջ է, ամեն սիրտ՝ տրտմության։_
(^6) _Ոտքից մինչեւ գլուխ նրա վրա առողջ տեղ չկա.
վերքերի, այտուցների եւ թարախոտ խոցերի վրա դնելու ո՛չ սպեղանի կա,
ո՛չ ձեթ եւ ո՛չ էլ վիրակապ։_
(^7) _Ձեր երկիրն ավերակ է, ձեր քաղաքները՝ հրո ճարակ.
թշնամի ազգերից ավերված ու ամայացած ձեր հողի բարիքները
ձեր իսկ աչքի առաջ օտարները պիտի ուտեն։_
(^8) _Սիոնի դուստրը լքված պիտի մնա,
ինչպես տաղավարը՝ այգում, մրգապահների հյուղակը՝ սեխի պարտեզում,
ինչպես պաշարման մեջ գտնվող քաղաքը։_
(^9) _Եթե Զորությունների Տերը մեզ ժառանգ թողած չլիներ,
կդառնայինք Սոդոմի պես, կնմանվեինք Գոմորին։_
(^10) _Լսե՛ք Տիրոջ խոսքը, ո՛վ Սոդոմի իշխաններ,
ակա՛նջ դրեք Աստծու օրենքներին, ո՛վ Գոմորի մարդիկ։_
(^11) _«Իմ ինչի՞ն են պետք ձեր բազմաթիվ զոհերը,- ասում է Տերը,-
ես կշտացել եմ ձեր խոյերի ողջակեզներից.
ձեր գառների ճարպը, ցլերի ու նոխազների արյունը չեմ ուզում,_
(^12) _եւ ոչ էլ այն, որ դրանցով գաք ու կանգնեք իմ առաջ։
Քանզի ո՞վ խնդրեց դա ձեզնից,
որ գաք ու կոխոտեք իմ գավիթները։_
(^13) _Եթե ազնիվ ալյուրի հաց մատուցեք ինձ, զուր է լինելու.
ձեր խնկերն էլ պիղծ են ինձ համար.
ձեր ամսամուտները, շաբաթները եւ տոնական մեծ օրերը եւս անընդունելի են ինձ.
ձեր պահեցողությունն ու հանգիստը,_
(^14) _ձեր ամսամուտներն ու տոներն ատեց իմ հոգին։
Կշտացել եմ ձեզնից,_


_այլեւս չեմ ների ձեր մեղքերը։_

(^15) _Երբ դեպի ինձ բարձրացնեք ձեր ձեռքերը,
երես եմ դարձնելու ձեզնից,
եւ եթե բազմապատկեք ձեր աղոթքները, չեմ լսելու ձեզ,
որովհետեւ ձեր ձեռքերը լի են արյունով։_
(^16) _Լվացվե՛ք, մաքրվե՛ք,
իմ աչքի առաջ ձեր չար արարքները թոթափե՛ք ձեզնից,
վե՛րջ տվեք ձեր չարագործություններին։_
(^17) _Սովորեք բարի՛ք գործել,
արդարությո՛ւն փնտրեք,
փրկեք զրկվածի՛ն,
արդարադա՛տ եղեք որբի հանդեպ,
իրավո՛ւնք տվեք այրուն։_
(^18) _Եկե՛ք իրար հետ քննենք,-
ասում է Տերը.-
եթե ձեր մեղքերը կրկնակի կարմիր են,
ապա ես ձյան պես ճերմակ կդարձնեմ,
եթե որդան կարմիր լինեն, կսպիտակեցնեմ բրդի պես։_
(^19) _Եվ եթե հոժար լինեք ու լսեք ինձ, կճաշակեք երկրի բարիքները._
(^20) _իսկ եթե չկամենաք ինձ լսել,
սո՛ւրը պիտի ուտի ձեզ»։_
Տիրոջ բերանը խոսեց այս։
(^21) _Ինչպե՜ս պոռնիկ դարձավ հավատարիմ Սիոն քաղաքը,
որը լի էր ողջամտությամբ,
որտեղ արդարությունն էր բնակվում,
իսկ այժմ՝ մարդասպանները։_
(^22) _Ձեր արծաթը փորձված չէ,
ձեր պանդոկապանները գինուն ջուր են խառնում,_
(^23) _ձեր իշխաններն ուխտադրուժ են եւ գողերին հանցակից,
կաշառք սիրող են եւ վրեժխնդիր,
որբերի իրավունքը չեն պաշտպանում
եւ ուշադրություն չեն դարձնում այրիների դատին։_
(^24) _Դրա համար էլ այսպես է ասում Տերը՝ Զորությունների Տերը,
Իսրայելի Հզորը.
«Վա՜յ ձեզ, Իսրայելի հզորնե՛ր,
բարկությունն իմ այլեւս չի դադարելու իմ հակառակորդների հանդեպ,
դատ ու դատաստանով պիտի պատժեմ իմ թշնամիներին։_
(^25) _Ձեռքս պիտի ձգեմ քեզ վրա,
մաքրելու համար քեզ պիտի այրեմ քուրայում,
կորստյան պիտի մատնեմ ապստամբներիդ,
քո միջից պիտի վերացնեմ բոլոր անօրեններին,
բոլոր ամբարտավաններին պիտի խոնարհեցնեմ։_
(^26) _Քեզ վրա, ինչպես առաջ,
դատավորներ պիտի կարգեմ ու խորհրդականներ, ինչպես նախկինում,
եւ այն ժամանակ դու կկոչվես Քաղաք արդարության,
քաղաքների մայր հավատարիմ Սիոն»։_
(^27) _Արդարեւ, նա գերությունից պիտի փրկվի իրավունքով,
արդարությամբ եւ ողորմածությամբ։_
(^28) _Բայց անօրեններն ու մեղավորները պիտի խորտակվեն միասին,
եւ նրանք, որ լքեցին Տիրոջը, պիտի բնաջնջվեն միասին։_
(^29) _Նրանք ամաչելու են այն կուռքերի համար,
որոնց հանդեպ սեր էին տածում,
ամոթահար են լինելու այն դիվապատկերների համար,
որ իրենք կերտեցին,
խայտառակվելու են այն պարտեզների համար,
որոնց պաշտում էին։_
(^30) _Տերեւաթափ բեւեկնու նման են լինելու,
նմանվելու են այգու, որը ջուր չունի։_
(^31) _Նրանց զորությունը վերածվելու է ծեծված վուշի խռիվի,
իսկ նրանց գործերը՝ կրակի կայծերի,
եւ անօրեններն ու մեղավորները այրվելու են միասին,
եւ չի լինելու ոչ ոք, որ հանգցնի կրակը։_

