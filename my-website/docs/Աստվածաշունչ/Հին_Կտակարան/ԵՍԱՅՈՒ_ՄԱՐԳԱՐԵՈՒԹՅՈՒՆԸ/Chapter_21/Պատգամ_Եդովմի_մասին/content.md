
Մարգարեություն Բաբելոնի անկման մասին
(^1) _Ծովափնյա անապատի տեսիլք։
Ինչպես անապատով անցնող մրրիկ,
նա եկավ անապատային երկրից։_
(^2) _Ինձ մի ահավոր եւ խիստ տեսիլք հայտնվեց։
Անարգողն անարգում է,
անիրավը՝ անիրավություն գործում։
Ինձ վրա հարձակվեցին էլամացիները,
ինձ վրա եկան պարսից պատգամավորները։
Հեծեծում եմ ու ինքս ինձ քաջալերում։_
(^3) _Ահա թե ինչու մեջքս սարսուռով լցվեց,
ցավերը բռնեցին ինձ, ինչպես ծննդկան կնոջը։
Համառեցի, որպեսզի չլսեմ,
շտապեցի, որպեսզի չտեսնեմ։_


(^4) _Սիրտս մոլորվեց,
հանցանքի զգացումը պատեց ինձ,
մարմինս դող ընկավ։
Նայի՛ր, թե ի՛նչ դիտավորություն ունես._
(^5) _սեղա՛ն պատրաստիր, կե՛ր, խմի՛ր։
Եկե՜ք, իշխաննե՛ր, պատրաստե՛ք ձեր վահանները,_
(^6) _քանզի այսպես ասաց ինձ Տերը.
«Ինքդ անձամբ գնա՛, հսկի՛չ եղիր,
ինչ որ տեսնես, կպատմես»։_
(^7) _Եվ ես տեսա երկու հեծյալ,
մի հեծյալը՝ էշի վրա, մյուս հեծյալը՝ ուղտի։
Մեծ ուշադրությամբ ականջ դրեցի։
«Ուրիային կանչի՛ր քո դիտանոցը»,-
ասաց Տերը։_
(^8) _Ամբողջ ցերեկը եւ ողջ գիշերը հետեւեցի բանակին_
(^9) _ու տեսա, որ գալիս է նույն հեծյալը՝ երկձի կառքով,
ձայն տալով եւ ասելով.
«Ընկավ, կործանվեց Բաբելոնը,
նրա բոլոր արձաններն ու կուռքերը գետնին տապալվեցին»։_
(^10) _Լսե՛ք, կենդանի մնացածնե՛ր եւ տանջվածնե՛ր,
լսե՛ք այն, ինչ ես լսեցի Զորությունների Տիրոջից,
ինչ մեզ պատմեց Իսրայելի Աստվածը։_
(^11) Տեսիլք եդովմացիների վրա։
_Մի ձայն ինձ կանչում է Սեիր լեռան վրայից.
«Պահպանե՛ք աշտարակները»։_
(^12) _Ես կպահպանեմ առավոտ ու գիշեր։
Եթե դու ինձ հարցնես, հարցրո՛ւ եւ եկ ինձ մո՛տ բնակվիր»։_
(^13) Պատգամ արաբացիների մասին։
_Գիշերները կննջես անտառում՝
Դովդանիմի ճանապարհին։_
(^14) _Ընդառա՛ջ եկեք եւ ջո՛ւր բերեք ծարավածներին,
ո՛վ Թեմանի բնակիչներ,
հացո՛վ ընդառաջ ելեք փախստականներին,_
(^15) _որովհետեւ անթիվ են սպանվածները
եւ բազում՝ մոլորյալները,
անթիվ են սրերը
եւ բազում՝ լարված աղեղները,
որովհետեւ բազմաթիվ են պատերազմում ընկածները։_
(^16) Այսպես ասաց ինձ Տերը. «Եվս մի տարի՝ նման վարձկանի տարվան, եւ կվերանա Կեդարի որդիների փառքը։
(^17) Կեդարի աղեղնավոր ու զորավոր որդիներից մնացածները եւս սակավաթիվ կլինեն»,- քանզի Տերը՝ Իսրայելի
Աստվա՛ծը, խոսեց։
