
Տէ՜ր Աստուած բարերար, բազմապարգեւ
թագաւոր,
Կենաց պատսպարան, լուսոյ կերպարան, լայն
հանգստարան.
Որ մեղաւորիս համար մարմնացար,
Անպատում գործեր կատարեցիր դու ու շատ
հրաշքներ,
Մինչեւ հասցրիր կատարելութեան`
մարդեղութիւնդ
Քո ամենալիր աստուածութեան հետ:
Արդ, յանուն երկնաստեղծ ձեռքովդ ձեռնադրուած
Եւ քո սուրբ հոգով օծուած սրբազան
առաքեալների, -
Որոնց արժանի գովեստն ես արի մի այլ
գրուածքում, ըստ կարողութեանս,
Քո փառքի համար, Տէ՜ր ամենայնի, -
Ի՛նձ էլ ողորմես, յիշելով սէրըդ, որին դու նրանց


արժանացրիր:
Նրանցով ելքի շաւիղ ցոյց տուր ինձ դէպի
երանութիւնը փափագելի:
Նրանց հովվութեան բարի ձայնը թող քաղցր հնչի
ինձ, զերթ կենաց ողջոյն:
Անեղծ փրկութեան յոյսի մէջ ե՛ս էլ բաժին
ունենամ`
Կեանքի առաջնորդների հետ,
Պատուի այդ շնորհն առաջին անգամ
ստացողների,
Փառաւորեալ խմբերի,
Բանական գետերի,
Բարձրաձայն աւետողների,
Պանծալի իշխանների,
Լուսապայծառ թագով պճնուածների,
Զօրաւոր շնորհի անկապուտ զարդով
պայծառացածների,
Տիրական լոյսի զուարթարար իւղով
կատարեալների հետ:
