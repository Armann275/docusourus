
Ապաշխարության աղոթք
(^1) _Դպրապետին։ Սաղմոս Դավթի,_ (^2) _երբ նրա մոտ եկավ Նաթան մարգարեն, երբ ինքը մերձեցել էր Բերսաբեեին_
(^3) _Ողորմի՛ր ինձ, Աստվա՛ծ, քո մեծ ողորմությամբ
Եվ անօրենություններս քավի՛ր քո առատ գթությամբ։_
(^4) _Ամբողջովին լվա՛ ինձ իմ անօրենություններից
Եվ սրբի՛ր ինձ իմ մեղքերից։_
(^5) _Իմ անօրենությունները ես անձամբ գիտեմ,
Եվ իմ մեղքերն իմ առջեւ են միշտ։_
(^6) _Տե՜ր, միայն քո դեմ մեղանչեցի եւ քո առջեւ չարիք գործեցի,
Հետեւաբար արդար ես խոսքիդ մեջ եւ հաղթող՝ դատաստանիդ մեջ։_
(^7) _Անօրենությամբ հղացավ եւ մեղքի մեջ մայրս ծնեց ինձ։_
(^8) _Դու, ո՜վ Տեր, ճշմարտությունը սիրեցիր
Եվ քո իմաստությամբ ինձ հայտնեցիր
Անհայտներն ու ծածկվածները։_
(^9) _Ինձ ցողի՛ր մշտիկով, որ սրբանամ,
Լվա՛, որ ես ձյունից ավելի սպիտակ լինեմ։_
(^10) _Ինձ լսելի՛ դարձրու ցնծությունը եւ ուրախությունը,
Եվ թող ցնծան իմ տառապած ոսկորները։_
(^11) _Քո երեսը դարձրո՛ւ իմ մեղքերից
Եվ բոլոր անօրենություններիս քավությո՛ւն տուր։_
(^12) _Սուրբ սի՛րտ հաստատիր իմ մեջ, ո՜վ Աստված,
Եվ ուղիղ հոգի՛ նորոգիր իմ ներսում։_
(^13) _Ինձ մի՛ անտեսիր, Տե՜ր,
Եվ քո սուրբ հոգին մի՛ հեռացրու ինձնից։_
(^14) _Քեզնով փրկության ցնծությո՛ւնը տուր ինձ
Եվ ամրացրո՛ւ ինձ քո հոգու իշխանությամբ։_
(^15) _Անօրեններին պիտի սովորեցնեմ քո ճամփաները,
Եվ ամբարիշտները պիտի վերադառնան դեպի քեզ։_
(^16) _Փրկի՛ր ինձ արյունից, Աստվա՛ծ, իմ փրկությա՜ն Աստված,
Եվ թող լեզուս ցնծա քո արդարությամբ։_
(^17) _Ո՜վ Տեր, եթե բացես շրթունքներս,
Իմ բերանը պիտի երգի քո օրհնությունները։_
(^18) _Եթե զոհեր ուզեիր, կտայինք,
Բայց դու ողջակեզներն անգամ չհաճեցիր ընդունել։_
(^19) _Աստծու պատարագը խոնարհ հոգին է._


Մաքուր սիրտը եւ խոնարհ հոգին
Աստված չի արհամարհում։
(^20) _Ո՜վ Տեր, քո կամեցողությամբ բարի՛ք արա Սիոնին,
Եվ թող շինվեն պարիսպները Երուսաղեմի։_
(^21) _Այդ ժամանակ հաճելի կլինեն քեզ արդարության զոհերը, ողջակեզները եւ ընծաները,
Այդ ժամանակ արջառները կզոհեն քո զոհասեղանին։_
