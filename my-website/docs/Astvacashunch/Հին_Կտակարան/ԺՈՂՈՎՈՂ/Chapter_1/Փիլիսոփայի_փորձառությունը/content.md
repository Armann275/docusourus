
Կյանքն անիմաստ է
(^1) Դավթի որդու՝ Երուսաղեմում Իսրայելի թագավոր Ժողովողի խոսքերը 2 Ունայնություն ունայնությանց,- ասաց
Ժողովողը,- ունայնություն ունայնությանց. ամեն ինչ ունայն է։ 3 Ի՞նչ օգուտ ունի մարդ իր ողջ չարչարանքից, որով նա
տանջվում է արեգակի ներքո։ 4 Սերունդ է գնում, սերունդ է գալիս, բայց երկիրը մնում է հավիտյան։ 5 Արեգակը ծագում,
մայր է մտնում եւ վերադառնում իր տեղը։ 6 Ելնում է նա դեպի հարավ եւ դառնում դեպի հյուսիս. պտտվելով պտտվում,
փչում է հողմը եւ վերադառնում իր շրջապտույտին։ 7 Բոլոր գետերն էլ հոսում են դեպի ծով, բայց այն չի լցվում, եւ
վերադառնում են գետերն այնտեղ, որտեղով հոսել են՝ կրկին հոսելու համար։ 8 Ամեն ինչ ջանքով է լինում, եւ մարդը չի
կարող դա բացատրել. աչքը տեսնելով չի հագենում, եւ ականջը լսելով չի լցվում։ 9 Ի՞նչ է անցյալը. այն, ինչ որ պիտի լինի,
եւ ի՞նչ արեցինք. այն, ինչ անելու ենք միշտ։ Եվ ոչ մի նոր բան չկա արեգակի ներքո։ 10 Ո՞վ կարող է ասել՝ «Ահա սա նոր է»։
Բայց դա եղել է վաղուց, հավիտենապես՝ մեզնից առաջ եղածների մեջ։ 11 Նախկինների հիշատակը չկա, չի լինելու նաեւ
դրանցից հետո գալիքների հիշատակը՝ ամենավերջում ծնվողների մեջ։
(^12) Ես՝ Ժողովողս, թագավորեցի Իսրայելի վրա Երուսաղեմում 13 եւ սիրտս տվեցի իմաստությամբ քննելու եւ խորհելու
այն ամենի մասին, ինչ եղել է երկնքի ներքո։ Քանզի Աստված չար զբաղմունք է տվել մարդու որդիներին՝ արեգակի
ներքո չարչարվելու։ 14 Ես տեսա այն բոլոր գործերը, որ կատարվել են արեգակի ներքո, եւ ահա ամեն ինչ ունայնություն


է, քամուն բռնելու նման։ 15 Ուղիղ ձեւից շեղվածին նույն ճանապարհին դարձնել չի լինի, եւ պակասող բանը՝ հաշվել։

(^16) Սրտիս մեջ ինքս ինձ ասացի. «Ահա ես ավելի մեծ եղա եւ ավելի իմաստնացա, քան բոլոր նրանք, որ ինձնից առաջ եղել
էին Երուսաղեմում»։ Եվ իմ սիրտը ճանաչեց իմաստությունն ու գիտությունը։ 17 Իմ սիրտը ճանաչեց բազում
իմաստություն եւ գիտություն, ես հասկացա առակներն ու խորհուրդները։ Սակայն դա նույնպես քամուն բռնելու նման
է։ 18 Քանզի շատ իմաստության մեջ շատ գիտություն կա, եւ իր գիտությունն ավելացնողն իր ցավն է ավելացնում։
