
Հիսուսի այլակերպությունը
( Մտթ. 17.1-13, Ղուկ. 9.28-36)
(^1) Եվ ավելացրեց. «Ճշմարիտ եմ ասում ձեզ, որ այստեղ գտնվողներից ոմանք մահ չպիտի ճաշակեն, մինչեւ որ չտեսնեն
Աստծու թագավորությունը՝ զորությամբ եկած»։ 2 Վեց օր հետո Հիսուսն իր հետ վերցրեց Պետրոսին, Հակոբոսին ու
Հովհաննեսին, նրանց առանձին հանեց մի բարձր լեռ եւ պայծառակերպվեց նրանց առջեւ։ 3 Նրա զգեստները դարձան
փայլուն, խիստ սպիտակ, այնպես, որ աշխարհի վրա ոչ մի լվացարար չի կարող այդքան սպիտակեցնել։ 4 Եվ նրանց
երեւաց Եղիան՝ Մովսեսի հետ, ու նրանք խոսում էին Հիսուսի հետ։ 5 Պետրոսն սկսեց խոսել եւ ասաց Հիսուսին. «Ռաբբի՛,
լավ է, որ մենք այստեղ ենք, երեք վրաններ շինենք, մեկը՝ քեզ, մեկը՝ Մովսեսի եւ մեկն էլ՝ Եղիայի համար»։ 6 Քանի որ
չգիտեր՝ ի՛նչ էր խոսում, որովհետեւ սարսափահար էին։ 7 Մի ամպ հովանի եղավ նրանց. ամպից մի ձայն ելավ, որ ասում
էր. «Դա է իմ սիրելի Որդին, նրա՛ն լսեք»։ 8 Հանկարծ այս ու այն կողմ նայելով՝ նրանք Հիսուսից բացի այլեւս ոչ ոքի
չտեսան իրենց հետ։ 9 Եվ մինչ լեռից իջնում էին, Հիսուսը պատվիրեց նրանց, որ իրենց տեսածի մասին ոչ ոքի չպատմեն,
մինչեւ որ Մարդու Որդին մեռելներից հարություն չառնի։ 10 Նրանք այս խոսքը պահում էին իրենց մտքում եւ հարցնում
էին միմյանց, թե ի՛նչ է մեռելներից հարություն առնելը։ 11 Ապա հարցրին Հիսուսին եւ ասացին. «Ի՞նչ է նշանակում այն,
որ դպիրներն ասում են, թե նախ Եղիան պետք է գա»։ 12 Պատասխանեց նրանց եւ ասաց. «Իրապես, նախ Եղիան պիտի
գա եւ ամեն ինչ կարգի դնի։ Իսկ ինչո՞ւ է Մարդու Որդու մասին Սուրբ Գրքում գրված, որ բազում չարչարանքներ կկրի
ու կանարգվի։ 13 Բայց ես ասում եմ ձեզ, որ Եղիան եկել է, եւ նրան արեցին այն, ինչ կամեցան, ինչպես որ գրված է նրա
մասին»։
( _Մտթ_. 17.14-21, _Ղուկ_. 9.37- 44 _ա_ )
(^14) Մյուս աշակերտների մոտ գալով՝ նրանց շուրջը տեսան մի մեծ բազմություն եւ դպիրներին, որոնք վիճում էին
նրանց հետ։ 15 Այդ պահին ամբողջ ժողովուրդը, երբ տեսավ Հիսուսին, անակնկալի եկավ եւ ընդառաջ վազելով՝ ողջույն
էր տալիս նրան։ 16 Հիսուսը նրանց հարցրեց. «Ինչի՞ մասին էիք վիճում նրանց հետ»։ 17 Բազմության միջից մեկը
պատասխանեց եւ ասաց. «Վարդապե՛տ, քեզ մոտ բերեցի որդուս, որին մի համր ոգի է բռնել 18 եւ որտեղ պատահի, նրան
գետնին է զարկում. որդիս փրփրում է, կրճտացնում է իր ատամները եւ ապա փայտանում։ Քո աշակերտներին ասացի,
որ հանեն նրան, բայց չկարողացան»։ 19 Հիսուսը պատասխանեց նրանց եւ ասաց. «Ո՛վ անհավատ սերունդ, մինչեւ ե՞րբ
պիտի լինեմ ձեզ հետ, մինչեւ ե՞րբ պիտի հանդուրժեմ ձեզ. նրան ինձ մո՛տ բերեք»։ 20 Եվ նրան Հիսուսի մոտ բերեցին։ Երբ
ոգին նրան տեսավ, իսկույն ցնցեց տղային։ Վերջինս էլ, գետնին ընկնելով, սկսեց թավալվել եւ փրփրել։ 21 Հիսուսը
հարցրեց նրա հորը եւ ասաց. «Ինչքա՞ն ժամանակ է անցել այն օրից, ինչ այս բանը նրան պատահել է»։ «Մանկությունից,-
ասաց հայրը։- 22 Ոգին շատ անգամ նրան կրակի ու ջրի մեջ է նետում, որ կորստյան մատնի. արդ, եթե կարող ես ինչ-որ
բան անել, Տե՛ր, գթա՛ եւ օգնի՛ր մեզ»։ 23 Հիսուսը նրան ասաց. «Ասացիր՝ “Եթե կարող ես”։ Ամեն ինչ հնարավոր է նրա
համար, ով հավատում է»։ 24 Տղայի հայրն իսկույն աղաղակեց եւ ասաց. «Հավատում եմ, օգնի՛ր իմ անհավատությանը»։


(^25) Երբ Հիսուսը տեսավ, որ ժողովուրդն իրար վրա է կուտակվում, սաստեց պիղծ ոգուն եւ ասաց. «Համր եւ խո՛ւլ ոգի, ես
հրամայում եմ քեզ, դո՛ւրս ելիր նրա միջից եւ այլեւս չմտնես նրա մեջ»։ 26 Պիղծ ոգին աղաղակեց, նրան ուժգին ցնցեց եւ
դուրս ելավ։ Պատանին մեռելի պես եղավ, այնպես որ շատերն ասացին, թե մեռավ։ 27 Հիսուսը բռնեց նրա ձեռքից,
բարձրացրեց նրան, եւ նա ոտքի կանգնեց։ 28 Երբ Հիսուսը տուն մտավ, աշակերտներն առանձին հարցրին նրան. «Մենք
ինչո՞ւ չկարողացանք հանել նրան»։ 29 Հիսուսը նրանց պատասխանեց. «Այդ տեսակ ոգին այլ կերպ դուրս չի ելնում, եթե
ոչ ծոմապահությամբ ու աղոթքով»։
( _Մտթ_. 17.22-23, _Ղուկ_. 9.44 _բ_ - 45)
(^30) Նրանք այնտեղից մեկնեցին եւ անցնում էին Գալիլեայի միջով։ Հիսուսը չէր ուզում, որ որեւէ մեկն իմանա, (^31) քանի
որ իր աշակերտներին ուսուցանում էր եւ ասում նրանց. «Մարդու Որդին մատնվելու է մարդկանց ձեռքը, նրանք պիտի
սպանեն նրան. եւ երբ սպանվի, երրորդ օրը հարություն պիտի առնի»։ 32 Բայց նրանք չէին հասկանում այս խոսքը եւ
վախենում էին նրան հարցնելուց։
( _Մտթ_. 18.1-5, _Ղուկ_. 9.46-48)
(^33) Հիսուսը եկավ Կափառնաում եւ, երբ տուն մտավ, աշակերտներին հարցրեց. «Ճանապարհին իրար հետ ինչի՞
մասին էիք վիճում»։ 34 Նրանք լուռ մնացին, որովհետեւ ճանապարհին իրար հետ վիճում էին, թե ո՛վ է մեծը։ 35 Երբ նստեց,
կանչեց տասներկուսին եւ նրանց ասաց. «Եթե մեկն ուզում է առաջինը լինել, թող լինի բոլորի վերջինը եւ բոլորի
սպասավորը»։ 36 Ապա մի մանուկ վերցնելով՝ կանգնեցրեց նրանց մեջ եւ նրան իր գիրկն առնելով՝ ասաց նրանց.^37 «Ով
այսպիսի մանուկներից մեկին ընդունում է իմ անունով, ինձ է ընդունում, եւ ով ինձ է ընդունում, ոչ թե ինձ է ընդունում,
այլ նրան, ով ինձ ուղարկեց»։
( _Ղուկ_. 9.49-50)
(^38) Հովհաննեսը խոսքն ուղղեց Հիսուսին եւ ասաց. «Վարդապե՛տ, տեսանք մեկին, որ քո անունով դեւեր էր հանում,
բայց մեզ հետ չի շրջում, եւ արգելեցինք նրան»։ 39 Հիսուսն ասաց. «Արգելք մի՛ եղեք նրան, որովհետեւ չկա մեկը, որ իմ
անունով զորավոր գործեր անի ու կարողանա ինձ հայհոյել.^40 քանզի նա, ով մեզ հակառակ չէ, մեր կողմն է։ 41 Ով ձեզ մի
բաժակ ջուր տա հանուն այն բանի, որ դուք Քրիստոսին եք պատկանում, ճշմարիտ եմ ասում ձեզ, նա իր վարձը չի
կորցնի։
( _Մտթ_. 18.6-9, _Ղուկ_. 17.1-2)
(^42) Ով ինձ հավատացող այս փոքրիկներից մեկին գայթակղեցնի, նրա համար ավելի լավ կլիներ, եթե նրա պարանոցից
գրաստի երկանաքար կախվեր եւ ծովը գցվեր։ 43 Եթե քո ձեռքը գայթակղեցնում է քեզ, կտրի՛ր, դե՛ն գցիր քեզնից,
որովհետեւ քեզ համար ավելի լավ է խեղանդամ մտնել հավիտենական կյանքը, քան թե երկու ձեռք ունենալ եւ գնալ
գեհեն՝ անշեջ կրակի մեջ։ 45 Եթե քո ոտքն է գայթակղեցնում քեզ, կտրի՛ր, այն դե՛ն գցիր քեզնից. մեզ համար ավելի լավ է
կաղ մտնել հավիտենական կյանքը, քան թե երկու ոտք ունենալ եւ գեհեն ընկնել։ 47 Իսկ եթե քո աչքն է գայթակղեցնում
քեզ, հանի՛ր այն. մեզ համար ավելի լավ է մեկ աչքով մտնել Աստծու արքայությունը, քան թե երկու աչք ունենալ ու գեհեն
ընկնել,^48 որտեղ նրանց որդը չի մեռնում, եւ կրակը չի հանգչում,^49 որովհետեւ ամեն ինչ կրակով պիտի աղվի։ 50 Աղը լավ
բան է, բայց եթե համը կորցնի, ինչո՞վ պիտի համեմվի։ Արդ, դուք ձեր մե՛ջ ունեցեք աղը եւ իրար հետ խաղաղությա՛մբ
ապրեք»։
