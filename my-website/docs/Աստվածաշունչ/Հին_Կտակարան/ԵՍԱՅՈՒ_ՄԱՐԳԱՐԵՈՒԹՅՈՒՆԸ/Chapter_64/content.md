
Աղոթք գթության
(^1) _Ինչպես մոմը՝ կրակի դիմաց,
կրակը կայրի քո հակառակորդներին,
եւ քո անունը հայտնի կդառնա թշնամիներիդ.
քո ներկայությունից հեթանոսները խռովության կմատնվեն։_
(^2) _Երբ հրաշալի գործեր կատարես,
քո ահից լեռները կսասանվեն։_
(^3) _Հնուց ի վեր չլսեցինք,
եւ ոչ էլ մեր աչքերը քեզնից բացի տեսան մեկ այլ Աստված,
որ քո ողորմության վրա հույս դնողների համար այսպիսի բաներ աներ,_
(^4) _ընդառաջ գնար նրանց, որոնք արդարություն են գործում_


_եւ հիշում քո ճանապարհները։
Եվ ահա դու բարկացար,
որովհետեւ մենք մեղք գործեցինք
եւ դրա համար էլ մոլորվեցինք։_

(^5) _Մենք ամենքս պիղծ դարձանք,
եւ մեր ամբողջ արդարությունը դաշտանի շորերի նմանվեց,
մեր անօրենությունների պատճառով
մենք ամենքս տերեւի նման ցած թափվեցինք.
հողմերը քշեցին մեզ։_
(^6) _Ոչ մեկը չի կանչում քո անունը,
ոչ ոք չի մտածում քեզ ապաստանել.
ահա թե ինչու քո երեսը մեզնից շրջեցիր
եւ մեր մեղքերի համար մեզ դատապարտեցիր։_
(^7) _Տե՜ր, մեր Հայրն ես դու.
մենք կավ ենք, իսկ դու՝ մեր ստեղծիչը,
մենք ամենքս քո ձեռքի գործն ենք։_
(^8) _Տե՜ր, սաստիկ մի՛ բարկացիր մեզ վրա
եւ մեր մեղքերը հավիտյան մի՛ հիշիր։
Եվ հիմա նայի՛ր, Տե՛ր,
մենք ամենքս քո ժողովուրդն ենք։_
(^9) _Քո սուրբ քաղաք Սիոնն ավերակ դարձավ,
Երուսաղեմն անապատ դարձավ ու անեծքի մատնվեց։_
(^10) _Մեր սուրբ տաճարն ու փառքը,
որտեղ մեր հայրերն օրհներգում էին,
հրո ճարակ դարձավ,
եւ մեր ողջ փառավորությունը կործանվեց։_
(^11) _Եվ այս ամենը դու հանդուրժում ես, Տե՛ր,
լռություն ես պահում ու սաստիկ նվաստացնում մեզ։_
