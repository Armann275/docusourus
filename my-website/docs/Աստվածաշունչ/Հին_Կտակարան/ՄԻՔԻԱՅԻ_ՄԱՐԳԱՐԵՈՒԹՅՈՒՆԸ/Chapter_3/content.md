
Միքիայի ազդարարությունն Իսրայելի իշխաններին
(^1) _Եվ կասի.
«Լսե՛ք, Հակոբի՛ տան իշխաններ եւ Իսրայելի՛ տան մնացորդներ։
Դուք չէ՞, որ պիտի իմանաք արդարադատությունը,_
(^2) _դուք, որ ատում եք բարին եւ չարիք եք փնտրում,
հեռացնում եք նրանցից իրենց մաշկը
եւ նրանց միսը՝ իրենց ոսկորներից»։_
(^3) _Ինչպես որ կերան իմ ժողովրդի միսը
եւ նրանց մաշկը քերթեցին նրանց վրայից,
նրանց ոսկորները փշրեցին
եւ կտրատեցին նրանց մարմինները՝
իբրեւ թե կաթսաների,
եւ նրանց միսը՝ իբրեւ թե պուտուկների մեջ եփելու համար,_
(^4) _այնպես էլ կաղաղակեն Տիրոջը,
բայց չի լսի նրանց
եւ իր երեսը կդարձնի նրանցից այն ժամանակ,
քանի որ նրանց չարչարեցին իրենց գործերով։_
(^5) _Այսպես է ասում Տերն այն մարգարեների համար,
որոնք մոլորեցնում են իմ ժողովրդին,
որոնք կծոտում են իրենց ատամներով
եւ խաղաղություն են քարոզում նրան,
սակայն ոչինչ չդրվեց նրանց բերանը,
եւ պատերազմ հարուցեցին նրանց դեմ։_
(^6) _Դրա համար տեսիլքի փոխարեն գիշեր կլինի ձեզ համար,
եւ խավար կլինի ձեզ համար գուշակության փոխարեն.
արեգակը մայր կմտնի մարգարեների վրա,
եւ ցերեկը կխավարի նրանց վրա։_
(^7) _Երազատեսները կամաչեն, գուշակները կծաղրվեն,
եւ բոլորը կբամբասեն նրանց,
որովհետեւ չի լինի մեկը, որ լսի նրանց։_
(^8) _Բայց ես զորությամբ լցվեցի Տիրոջ Հոգով,
արդարադատությամբ եւ կարողությամբ՝
Հակոբին հայտնելու իր ամբարշտությունները եւ Իսրայելին՝ իր մեղքերը։_


Միքիան կանխատեսում է Իսրայելի կործանումը
(^9) _Լսե՛ք սա, Հակոբի՛ տան առաջնորդներ
եւ Իսրայելի՛ տան մնացորդներ,
որ անարգում եք արդարադատությունը
եւ շեղում եք բոլոր արդարներին,_
(^10) _որ Սիոնն արյամբ եք կառուցում
եւ Երուսաղեմը՝ անիրավությամբ։_
(^11) _Նրա առաջնորդները կաշառքներով էին դատում,
նրա քահանաները վարձով էին պատասխան տալիս,
նրա մարգարեներն արծաթով էին հայտնում գուշակությունները
եւ Տիրոջն էին ապավինում եւ ասում.
«Մի՞թե Տերը մեզ հետ չէ. մեզ վրա չարիք չի գա»։_
(^12) _Դրա համար Սիոնը ձեր պատճառով կհերկվի արորով,
Երուսաղեմը կլինի մրգապահների հյուղակի պես,
իսկ տաճարի լեռը՝ մայրիների անտառի նման։_
