
Հաւատում եմ ես եւ վկայում գիտակցաբար`
Քեզանից ազդուած մտատեսութեամբ
Թէ ըղձալի են քեզ, բարերա՛ր,
Աղաչանքները մեղաւորների, քան թէ
խնդրանքներն արդարների:
Զի մէկն իր մեղքերը խոստովանելով շնորհիդ է
սպասում
Եւ ճանաչելով չափն իր բնութեան` ծառանում
ինքն իր դէմ,
Որպէս մեծ կշտամբիչ եւ ինքնոգոր մարտակից,
Դառն յանդիմանող ու ծածկատես դատախազ:
Իսկ միւսն իր բարի գործերին նայելով`
յանձնապաստան վստահութեամբ`
Մոռանում է սահմանն իր բնութեան եւ
պարգեւներ է ակնկալում, քան թէ ողորմութիւն:
Եւ այդ պատճառով մէկի մօտ յօրինւում են անթիւ
ճառեր,
Որոնք բարձրաձայն քո ողորմութիւնն են
փողահարում,
Իսկ միւսը լռում է դրանց մասին, ո՜վ անքննելի,
ահաւոր եւ ամենախնամ:
Ամաչում եմ ասել, թէ երկրաւորիս գործերի
պատմութիւնն իսկ քոնից էլ առաջ է անցել.
Ուստի արա՛ այնպէս, ո՜վ Տէր,
Որ քոնից աւելի չզօրանայ աջն հողեղէնի.


Մարդկանց ջանքերը թող որ չկշռեն
ողորմութիւններդ:
