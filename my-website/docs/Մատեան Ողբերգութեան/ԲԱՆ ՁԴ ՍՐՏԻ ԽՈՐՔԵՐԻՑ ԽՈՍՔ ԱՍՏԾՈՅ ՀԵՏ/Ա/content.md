
Երկնաւո՛ր արքայ, բարձրեալ թագաւոր,
Տէ՜ր դու բոլորի եւ ամէնքի յոյս,
Արարիչ տեսանելիների եւ հոգեղէնների հաստիչ,
Պատճառ եղածների եւ կազմող լինելիների,
Տուիչ լոյսի, առիթ առաւօտի, պատրաստիչ
վաղուայ,
Երեւացնո՛ղ երեկոյի, յօրինող խաւարի,
Արուեստաւոր բարեհնար, իմաստութեան գործիչ,
Քաւարան օրհնեալ, հալիչ մեղքերի, հալածիչ
ցաւերի,
Լուծիչ դառնութեան, պահպանարան հանգստի,
Հնարիչ նիրհի, կարգաւորիչ քնի, պարգեւիչ նինջի,
Կարգաւորիչ շնչառութեան, զգայութեան


տեւողութիւն,
Ցրիչ ցնորքների, բարեկարգիչ անուրջների,
փոխարկող զարհուրանքի,
Փոփոխիչ տխրութիւն, խափանիչ խայթումների,
Կասկածների փարատիչ, ծփանքների
հանդարտիչ,
Ահաբեկութիւն խարդախների, դեւերի
հարուածիչ,
Ախտերի փախուցիչ եւ ընկղմիչ
գայթակղութիւնների:
Պաշտպանի՛ր ձեռքովդ երկնաստեղծ,
Զօրացրո՛ւ աջովդ բարձրացած,
Ամփոփի՛ր թեւերովդ ամենակալ,
Ծածկի՛ր խնամքովդ աստուածային,
Ամրացրո՛ւ վերնայիններիդ վերակացութեամբ,
Շուրջանակի պարսպիր անմահներիդ
գումարտակներով,
Ընդդիմամարտին իմ վանիր զուարթուններիդ
զինուորներով,
Պատսպարի՛ր սասանեալիս աստուածածնիդ
մաղթանքներով,
Անդրանիկներիդ բանակներն ինձ բարի
պահապան կարգիր:
Բաց արա աչքերիս հետ նաեւ տեսանելիքները
մտքիս,
Զգաստացրու շնչիս հետ նաեւ դանդաղութիւնը
ծանրաբեռն իմ կրքերի,
Վերացրու թանձրամած յիմարութիւնն իմ
զգայարանքների, Տէ՛ր,
Վերցրու թանձրութիւնն իմ ծածկոյթի, միա՛կ
բարեգործ:
Լոյսը բացուելիս` ողորմութիւնդ էլ ծագիր ինձ
վրայ,
Եւ արեւի հետ` քո արդարութեան արեգակը թող
մտնի սիրտս նեղ.
Փառքիդ ճառագայթը մտքիս խորհրդարանում


թող ջահաւորուի.
Եւ խաչակնքումը խաչիդ` մարմնիս եւ հոգուս մէջ
թող տարածուի՜ համասփիւռ:
Քեզ եմ յանձնում այսօր քո յօրինած տաղաւարը`
Այնտեղ բնակուող պահապան հոգուս հետ
միասին.
Զի դու ես Աստուած անքնին,
Ամենակարողդ ամէնքի համար եւ ամէն բանում
բովանդակապէս,
Օրհնեա՜լ յաւիտեանս. ամէն:


