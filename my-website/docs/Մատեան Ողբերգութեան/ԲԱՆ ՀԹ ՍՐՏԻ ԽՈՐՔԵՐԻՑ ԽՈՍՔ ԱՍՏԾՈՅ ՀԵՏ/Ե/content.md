
Բայց դու շտապիր, ամենապարգեւ, անճա՜ռ
զօրութիւն,
Փրկարար ձեռքդ երկարելու ինձ` կորստեան
մատնուած գերուս,
Որպէսզի քեզնով օգնութիւն գտած` կրկին ետ
դառնամ դժոխքի դռնից
Եւ բոլորովին ամենապատրաստ` պատիժներից
զերծ մնամ, անվտանգ:
Գալիքներն այստեղ մտքի աչքերով
նախատեսելով,
Բաւ համարելով լսել տագնապած` տանջանքների
ձայնն ահեղահամբաւ,
Քո բարի կամքով ազատուեմ իսպառ եւ
չմատնուեմ առիւծների կորիւններին,
Որոնք խնդրում են քեզանից` տալու ինձ իրենց
որպէս կերակուր,
Խժռելու գազանային ատամներով,
Որպէսզի լցնելով որովայնը մահուան`
Այստեղ պարարուածիս քաշեն ու հալեն այնտեղ,
Ուր պահւում են անսպառ մնացորդ մթերքները`
Յաւիտենապէս լափուելու համար:
Քանզի դո՛ւ միայն կարող ես կորզել այդ սպառիչ
ժանիքներից
Եւ տանել դէպ կեանք ու երանութիւն,
Ապաւէ՜ն բոլորի` լոյսի թագաւոր
Տէր Յիսուս Քրիստոս,
Օրհնեա՜լ յաւիտեանս. ամէն:


