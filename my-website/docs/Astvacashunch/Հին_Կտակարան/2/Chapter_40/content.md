
Հովսեփը մեկնում է բանտարկյալների երազները
(^1) Այս դեպքերից հետո Եգիպտոսի արքայի տակառապետն ու մատակարարը մեղանչեցին իրենց տիրոջ՝
եգիպտացիների արքայի հանդեպ։ 2 Փարավոնը բարկացավ իր երկու պալատականների՝ տակառապետի ու
մատակարարի վրա 3 եւ նրանց բանտարկեց դահճապետի բանտում, այն բանտում, որտեղ Հովսեփն էր բանտարկված։
(^4) Բանտապետը նրանց վստահեց Հովսեփին, եւ նա հոգ էր տանում նրանց։ Որոշ ժամանակ բանտում մնալուց հետո
(^5) միեւնույն գիշերը եգիպտացիների արքայի տակառապետն ու մատակարարը երազ տեսան։ 6 Առավոտյան Հովսեփը
մտավ նրանց մոտ եւ տեսավ, որ նրանք խռովված են։ 7 Նա հարց տվեց փարավոնի պալատականներին, որոնք իր հետ
իր տիրոջ բանտում էին. «Այսօր ձեր դեմքերն ինչո՞ւ են մռայլ»։ 8 Նրանք պատասխանեցին. «Երազ տեսանք, եւ չկա մեկը,
որ մեկնի այն»։ Եվ Հովսեփը նրանց ասաց. «Չէ՞ որ Աստծու օգնությամբ հնարավոր է դրանց մեկնությունը։ Պատմե՛ք
ինձ»։ 9 Տակառապետը Հովսեփին պատմեց իր երազը՝ ասելով. «Երազում իմ առջեւ մի որթատունկ երեւաց։
(^10) Որթատունկն ուներ երեք շատ կանաչ ճյուղեր եւ հասուն խաղողի երեք ողկույզներ։ 11 Փարավոնի բաժակն իմ ձեռքին
էր. վերցնում էի խաղողը, ճզմում փարավոնի բաժակի մեջ եւ բաժակը տալիս էի փարավոնի ձեռքը»։ 12 Հովսեփն ասաց
նրան. «Դրա մեկնությունն այս է. երեք ճյուղերը երեք օրեր են։ 13 Եվս երեք օր, եւ փարավոնը կհիշի քեզ ու քեզ
կվերադարձնի տակառապետի պաշտոնին, եւ ըստ քո նախկին իշխանության՝ փարավոնի բաժակը կտաս նրա ձեռքը,
ինչպես որ անում էիր իբրեւ տակառապետ։ 14 Եվ երբ այս բարիքը լինի քեզ, հիշի՛ր ինձ եւ ողորմությո՛ւն արա ինձ.
փարավոնի առաջ հիշի՛ր իմ անունը եւ ինձ հանի՛ր այս բանտից,^15 որովհետեւ ինձ եբրայեցիների երկրից գողացան.
այստեղ ոչինչ չարեցի, եւ ինձ գցեցին այս գուբը»։ 16 Երբ մատակարարը տեսավ, որ հաջող մեկնեց, Հովսեփին ասաց. «Ես
էլ եմ երազ տեսել։ Երազիս մեջ գլխիս վրա նաշիհով լի երեք զամբյուղ կար։ 17 Վերեւի զամբյուղի մեջ կային փարավոնի
համար հացթուխների պատրաստած զանազան ուտելիքներ, եւ թռչուններն ուտում էին գլխիս վրա գտնվող
զամբյուղից»։ 18 Հովսեփը նրան ասաց. «Քո երազի մեկնությունն այս է. երեք զամբյուղները երեք օրեր են։ 19 Երեք օր
հետո փարավոնը կկտրի քո գլուխը, իսկ մարմինդ կկախի ծառից, եւ երկնքի թռչունները կհոշոտեն քո մարմինը»։ 20 Երեք
օր հետո փարավոնի ծննդյան օրն էր։ Փարավոնը խնջույք էր կազմակերպել իր բոլոր պաշտոնյաների համար։ Նա իր
պաշտոնյաների շարքում հիշեց նաեւ իր տակառապետին ու մատակարարին։ 21 Նա տակառապետին վերականգնեց իր
պաշտոնին, եւ նա բաժակը տվեց փարավոնի ձեռքը,^22 իսկ մատակարարին կախեց ծառից, ինչպես որ մեկնել էր
Հովսեփը։ 23 Սակայն տակառապետը չհիշեց Հովսեփին, այլ մոռացավ նրան։

