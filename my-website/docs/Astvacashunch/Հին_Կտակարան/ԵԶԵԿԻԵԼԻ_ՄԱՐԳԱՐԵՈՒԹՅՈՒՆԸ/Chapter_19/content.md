
Ողբ Իսրայելի իշխանի վրա
(^1) _«Եվ դու, մարդո՛ւ որդի, ո՛ղբ ասա Իսրայելի իշխանի վրա։_ (^2) _Ասա՛.
“Ի՞նչ եղավ քո մայրն առյուծների մեջ,
ո՜վ կորյուն. առյուծների մեջ բազմացրեց իր կորյուններին։_
(^3) _Նրա կորյունների մեջ մի կորյուն հասակ առավ, առյուծ դարձավ,
հափշտակություն անել սովորեց եւ մարդակեր եղավ։_


(^4) _Նրա մասին լսեցին ազգեր,
նրան բռնեցին՝ սպանելու համար,
դնչակալով եգիպտացիների երկիրը տարան։_
(^5) _Երբ տեսավ, որ նրանից զրկվեց,
հույսն էլ կորավ, եւ իր կորյուններից մեկ այլ կորյունի առյուծ դարձրեց։_
(^6) _Սա շրջում էր առյուծների մեջ։
Առյուծ դարձավ,
հափշտակություն անել սովորեց եւ մարդակեր եղավ։_
(^7) _Հանդգնությամբ որս էր անում, քաղաքներ կործանում,
մռնչոցով երկիրն ամբողջովին ավերում։_
(^8) _Եվ շրջակա երկրներից ազգեր ելան նրա դեմ,
թակարդներ լարեցին նրա շուրջը՝ սպանելու համար,_
(^9) _դնչակալ հագցրին, վանդակի մեջ տարան բաբելացիների արքայի մոտ,
բանտ դրեցին,
որպեսզի Իսրայելի լեռների վրա նրա ձայնն այլեւս չլսվի։_
(^10) _Քո մայրը նման էր որթատունկի
եւ նռնենու ծաղիկի պես տնկված էր հոսող ջրերի մոտ։
Նրա տունկն ու պտուղն ուռճացան
առատ ջրերի շնորհիվ։_
(^11) _Նրա զորավոր գավազանն իշխեց ազգի իշխանների վրա.
որպես ծառ բարձրացավ ծառաստանների մեջ.
իր վեհությունը տեսավ իր ճյուղերի առատության մեջ։_
(^12) _Բայց բարկությամբ ջարդվեց ու գետնին տապալվեց։
Խորշակը նրա ճյուղերը չորացրեց։
Այսպիսով նրանից վրեժ լուծվեց,
եւ նրա զորավոր գավազանը չորացավ։
Կրակն էլ ճարակեց այն։_
(^13) _Եվ ուրեմն այն տնկեցին անապատում,
անջրդի հողի մեջ։_
(^14) _Նրա ամենաընտիր ճյուղերից կրակ դուրս ելավ
եւ նրան այրեց։
Նրա մեջ զորավոր գավազան չմնաց։
Ազգը ողբի առակ է դարձել,
ողբի համար էլ պիտի լինի”»։_
