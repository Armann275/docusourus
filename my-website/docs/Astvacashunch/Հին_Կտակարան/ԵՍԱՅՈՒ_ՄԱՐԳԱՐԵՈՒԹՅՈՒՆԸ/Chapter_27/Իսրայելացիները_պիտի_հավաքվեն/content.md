
Տիրոջ այգին
(^1) Այն օրը Տերը սուրբ, մեծ ու հզոր սուրը պիտի քաշի փախչող վիշապ օձի վրա, գալարվող վիշապ օձի վրա՝ ծովի մեջ
սպանելով վիշապին։
(^2) Այն ժամանակ մի սքանչելի այգի է լինելու, որին տիրանալը ցանկալի պիտի լինի։
(^3) _«Ես մի անառիկ քաղաք եմ,
քաղաք, որին պաշարելը զուր է։
Ես պիտի հարբեցնեմ նրան, որ գիշերը գրավվի,
իսկ ցերեկը խորտակվի նրա պարիսպը։_
(^4) _Չեղավ մեկը, որ ձեռք չտար նրան։
Ո՞վ ինձ կդնի ագարակի մեջ՝ պահպանելու արտի ցողունը։
Նրա այս թշնամանքի համար այսուհետեւ պիտի անարգեմ նրան։
Ահա թե ինչու Տերը կատարեց այն ամենը,
ինչ որ կարգադրեց։
“Այրվեցինք”,-_^5 _ասում են ու բողոքում նրա բնակիչները.-
եկե՛ք նրա հետ խաղաղություն անենք»։_
(^6) _Հակոբի հավաքված որդիները նոր տունկի նման պիտի ընձյուղներ տան.
Պիտի ծաղկի Իսրայելը,
եւ աշխարհը պիտի լցվի նրա պտղով։_
(^7) _Մի՞թե սա այնպես չպիտի վիրավորվի,
ինչպես որ հարվածեց նրան,
կամ այնպես չպիտի սպանվի,
ինչպես որ սպանեց նրան։_
(^8) _Նա պատերազմով ու նախատինքով է արձակելու նրանց.
«Դու չէի՞ր արդյոք, որ խստասրտորեն
եւ բարկացած հոգով մտածում էիր սպանել նրանց»։_
(^9) _Ուստի Հակոբի անօրենությունը պետք է վերանա,
եւ այս է լինելու նրա օրհնությունը,
երբ ազատեմ նրան իր մեղքերից։
Այն ժամանակ քո մեհյանների բոլոր քարերը մանր փոշու պես պիտի փշրես.
այլեւս չեն պահպանվելու նրանց պաշտամունքի կուռքերը,
այլ կտոր-կտոր պիտի արվեն,
ինչպես մայրի ծառը՝ փայտահատի ձեռքով։_
(^10) _Եթե մի շեն վայր մնա,
ապա պիտի վերածվի այնպիսի տեղի,
որտեղ հոտն է մակաղելու, կամ որտեղ լքված ոչխարներ են լինելու,
երկար ժամանակ անասունների արոտավայր է դառնալու այն,
որտեղ էլ նրանք հանգրվանելու են։_
(^11) _Երկար ժամանակ անց այնտեղ դալար բույս չի գտնվելու,
որովհետեւ այդ տեղը չորացած պիտի լինի։
Ո՛վ կանայք, որ ահա գալիս եք հանդեսից,
առա՛ջ եկեք,
դուք այն ժողովուրդը չեք, որի մեջ իմաստություն կա։
Ահա թե ինչու ձեզ չի գթալու Աստված,
նա, որ ստեղծել է ձեզ։
Ձեր Արարիչը ձեզ չի ողորմելու։_
(^12) Այն օրը Տերն արգելք պիտի դնի
_գետի փոսից մինչեւ Ռինոկորուրի կողմերը,
բայց դուք մեկ առ մեկ հավաքե՛ք իսրայելացիներին։_
(^13) _Այն օրը պիտի հնչեցնեն մեծ փողը,
եւ նրանք, ովքեր ցրված են Ասորեստանի երկրում
եւ կորած՝ Եգիպտոսի երկրում,
պիտի վերադառնան
ու Երուսաղեմի սուրբ լեռան վրա երկրպագեն Տիրոջը։_
