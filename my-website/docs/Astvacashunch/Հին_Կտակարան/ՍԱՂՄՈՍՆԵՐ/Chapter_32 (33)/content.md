
(^1) _Սաղմոս Դավթի
Արդարնե՛ր, ցնծացե՛ք Տիրոջով.
Ուղղամիտներին է վայելում օրհնությունը։_
(^2) _Օրհներգե՛ք Տիրոջը օրհնությամբ,
Տասնալար սաղմոսարանով սաղմո՛ս ասացեք նրան։_
(^3) _Օրհնեցե՛ք Տիրոջը նոր օրհնությամբ, որ բարի է.
Սաղմո՛ս ասացեք նրան օրհնությամբ։_
(^4) _Ուղիղ են Տիրոջ պատգամները,
Եվ նրա բոլոր գործերը՝ հուսալի._
(^5) _Տերը սիրում է ողորմություն եւ իրավունք։
Տիրոջ ողորմությամբ երկիրն իր լրումին հասավ,_
(^6) _Եվ Տիրոջ խոսքով հաստատվեց երկինքը,
Նրա բերանի շնչով՝ նրա բոլոր զորությունները։_
(^7) _Ծովի ջրերը հավաքեց կարծես տիկի մեջ
Եվ իր գանձերը դրեց խորքերում։_
(^8) _Ամբողջ երկիրը թող սոսկա Տիրոջից,
Եվ նրանից թող դողան աշխարհի բոլոր բնակիչները։_
(^9) _Քանզի նա ասաց, եւ գոյացան, հրամայեց, եւ հաստատվեցին։_
(^10) _Տերը ցրում է հեթանոսների ժողովները,
Տերն անարգում է ժողովուրդների խորհուրդները,
Տերն արհամարհում է իշխանների մտքերը։_
(^11) _Տիրոջ խորհուրդը կմնա հավիտյան,
Նրա սրտի խորհուրդը՝ սերնդեսերունդ։_
(^12) _Երանի՜ այն ազգին, որի օգնականը Տերն է՝ Աստված,
Այն ժողովրդին, որին ընտրեց իբրեւ իրեն ժառանգություն։_
(^13) _Տերը երկնքից նայեց մարդկանց բոլոր որդիներին._
(^14) _Իր պատրաստած բնակությունից
Նայեց աշխարհի բոլոր բնակիչներին։_
(^15) _Նա, որ ստեղծեց նրանցից յուրաքանչյուրի սիրտը
Եվ գիտի նրանց բոլոր գործերը։_
(^16) _Թագավորն իր զորքի բազմությամբ չի փրկվի,
Եվ ոչ էլ հսկան՝ իր մեծ զորությամբ։_
(^17) _Ձին չի կարող փրկություն ապահովել,
Իր ողջ կարողությամբ չի կարող փրկել հեծյալին։_
(^18) _Տիրոջ աչքն իրենից երկյուղածների վրա է,
Եվ նրա ողորմությունը իրեն հուսացողների վրա է՝_
(^19) _Նրանց փրկելու մահվանից
Եվ սովի ժամանակ նրանց կերակրելու։_


(^20) _Մեր հոգիներն սպասում են Տիրոջը,
Որովհետեւ մեր օգնականն է ու մեր պաշտպանը։_
(^21) _Նրանով թող ուրախանան մեր սրտերը,
Եվ նրա սուրբ անվանը հուսանք։_
(^22) _Թող քո ողորմությունը մեզ վրա լինի,
Ո՜վ Տեր, ինչպես որ քեզ հուսացինք։_
