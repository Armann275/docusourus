
(^1) Գինին անառակության է տանում, հարբեցողությունը՝ թշնամության, դրանց տրվողը իմաստուն չէ։
(^2) Թագավորի սպառնալիքը պակաս չէ առյուծի ցասումից, եւ ով բարկացնում է նրան, իր անձին է վնասում։
(^3) Հայհոյությունից հեռանալը փառք է մարդուն, միայն անխելքներն են դրանից կախվում։
(^4) Ծույլը թեեւ նախատվում է, բայց չի ամաչում, ինչպես նա, ով ցորեն է փոխ առնում ամռանը։
(^5) Մարդու սրտի խորհուրդը նման է խոր ջրի, իմաստուն մարդը քամում է այն։
(^6) Մեծ եւ պատվական այր է ողորմած մարդը, բայց հավատարիմ մարդ դժվար է գտնել։
(^7) Ով անարատ շրջում է արդարության մեջ, իր հետեւից երանելի որդիներ պիտի թողնի։
(^8) Երբ արդար թագավոր նստի գահին, ոչ մի չարագործ նրա աչքից չի վրիպի։
(^9) Ո՞վ կարող է պարծենալ, թե անարատ սիրտ ունի, կամ ո՞վ կհամարձակվի ասել, թե անարատ է մեղքերից։
(^10) Մեծ, կամ փոքր ծուռ կշեռքը եւ երկակի չափը, երկուսն էլ պիղծ են Տիրոջ առջեւ.
(^11) պիտի կործանվեն եւ՛ դրանք եւ՛ գործածողները. պիտի խափանվի նույն կերպ ընթացող մարդը։ Երիտասարդը երբ
բարեպաշտ է, ուղիղ են նրա ճանապարհները։
(^12) Ականջը լսում, աչքը տեսնում է. երկուսն էլ Տիրոջ գործերն են։
(^13) Մի՛ սիրիր չար խոսել, որպեսզի չկործանվես. բա՛ց աչքերդ եւ հագեցի՛ր հացով։
(^14) Գնորդն ասում է. «Վա՜տ է, վա՜տ է», բայց հեռանալիս պարծենում է իր գնումով։
(^15) Կա ոսկի եւ բազում արտեր, բայց իմաստուն շուրթերն են պատվական անոթ։
(^16) Հանի՛ր նրա հանդերձը, ով երաշխավորեց օտարին եւ հյուրընկալեց նրան։
(^17) Խաբեության հացը քաղցր է թվում մարդուն, նրա բերանը խիճով պիտի լցվի։


(^18) Ծրագիրը հաստատվում է մտքով. պատերազմը մղվում է իմաստությամբ։
(^19) Ով հայտնում է գաղտնիքը, նենգությամբ է վարվում. մի՛ հաղորդակցվիր շուրթերով խաբողին։
(^20) Ով հայհոյում է հորն ու մորը, նրա լույսը պիտի մարի. նրա աչքերի բիբերը խավար պիտի հագնեն։
(^21) Սկզբից ձեռք բերված բաժինը, վերջում չի կարող օրհնված լինել։
(^22) Մի՛ ասա, թե թշնամուց պիտի վրեժ առնեմ, այլ համբերի՛ր Տիրոջ հանդեպ, որ քեզ օգնական լինի։
(^23) Սխալ չափը պիղծ է Տիրոջ առջեւ, եւ նենգ կշեռքն ընդունելի չէ Տիրոջ առջեւ։
(^24) Մարդու քայլերը Տերն է ուղղում, եւ մահկանացուն ինչպե՞ս խելամուտ լինի իր ճամփաներին։
(^25) Որոգայթ է մարդու համար շտապելը եւ իր ինչքից նվիրելը, ուխտից հետո՝ զղջալը։
(^26) Իմաստուն թագավորը ցրում է ամբարիշտներին եւ նրանց անվահար անում։
(^27) Մարդու շունչը Տիրոջ լույսն է, որ քննում է սրտի խորքերը։
(^28) Ողորմությունն ու ճշմարտությունը պահպանում են թագավորին, եւ արդարությամբ շրջապատում նրա գահը։
(^29) Երիտասարդների զարդը իմաստությունն է, ծերերի փառքը՝ ալեհերությունը։
(^30) Վերքերն ու հարվածները չարերին են պատահում եւ տանջանքները՝ որովայնի խորքերում։
