
Ծոմապահություն
(^1) _Ուժգի՛ն կանչիր եւ մի՛ խնայիր,
շեփորի պես բարձրացրո՛ւ ձայնդ,
հայտարարի՛ր իմ ժողովրդին իր մեղքերի
եւ Հակոբի տանը՝ իր անօրենությունների մասին։_
(^2) _Օր օրի ինձ են փնտրում
եւ ցանկանում ճանաչել իմ ճանապարհները,
իբրեւ մի ժողովուրդ, որ արդարություն է գործել
եւ իր Աստծու իրավունքը զանց չի առել.
ահա նրանք եկել եւ արդար դատաստան են որոնում։
Փափագում են մերձենալ Աստծուն_
(^3) _եւ ասում են. «Այդ ինչպե՞ս է, որ մենք ծոմ պահեցինք,
եւ դու չտեսար,
զրկանքների ենթարկեցինք մեզ,
եւ դու չիմացար։
Արդ, ձեր ծոմապահության օրերին ձեր ցանկություններն եք կատարում
եւ կսկիծ պատճառում բոլոր նրանց, ովքեր ենթակա են ձեզ։_
(^4) _Հակառակության եւ կռիվների մեջ եք ծոմ պահում
եւ բռնցքահարում տկարին։
Իսկ իմ ինչի՞ն է պետք այդպիսի ծոմապահության օրը.
դուք պիտի գաք բողոքեք ինձ,
եւ ես չպիտի լսեմ ձեզ։_
(^5) _Ես այդպիսի ծոմապահությունը չընտրեցի,
եւ ոչ էլ այնպիսի օրը, երբ մարդ իր անձն է տանջում։
Եթե պարանոցդ կորացնես օղակի նման
ու տակդ քուրձ ու մոխիր տարածես,_
(^6) _սակայն այդ էլ չեմ համարի ծոմ եւ ընդունելի օր.
ես այդպիսի ծոմապահությունը չընտրեցի,-
ասում է Տերը։-
Քանդի՛ր անիրավության հանգույցը,
վերացրո՛ւ քո վաճառականական խարդախությունն ու բռնությունը,
ների՛ր ու արձակի՛ր նեղյալներին
եւ պատռի՛ր բոլոր անիրավ մուրհակները։_


Հացդ կիսի՛ր քաղցածի հետ
(^7) _Քաղցածների՛ն բաժանիր քո հացը
եւ անօթեւան աղքատներին տա՛ր քո տունը.
եթե մերկ մարդ տեսնես՝ հագցրո՛ւ նրան,
բայց քո ընտանիքի զավակին մի՛ անտեսիր։_
(^8) _Այն ժամանակ այգաբացի պես կծավալվի քո լույսը,
եւ արագորեն կհասնի քո ապաքինումը,
քո առջեւից կընթանա քո արդարությունը,
եւ Աստծու փառքը կպատի քեզ։_
(^9) _Այն ժամանակ կկանչես,
եւ Աստված կլսի քեզ.
մինչեւ դու խոսես, նա կասի. «Ահա հասել եմ»։
Եթե դու քո միջից հեռացնես խարդախությունը,
ձեռնձգությունն ու տրտունջի խոսքերը,_
(^10) _քո հացը հոժար սրտով քաղցածներին տաս
եւ չքավոր մարդկանց կշտացնես,
այն ժամանակ խավարի մեջ կծագի քո լույսը,
քո խավարը կվերածվի միջօրեի։_
(^11) _Քո Աստվածն ամեն ժամ քեզ հետ կլինի,
քո անձն ըստ ցանկության հագեցում կստանա,
եւ քո ոսկորները կլիանան, ու կլինես ինչպես ջրարբի պարտեզ,
ինչպես աղբյուր, որից ջուրը չի պակասի։_
(^12) _Քո դարավոր ավերակները կվերաշինվեն,
եւ քո հիմքերը մշտնջենական կլինեն սերնդից սերունդ.
դու կհառնես ու կկոչվես պարսպապատերի փլատակները վերականգնող
եւ նրանց ճամփամիջյան դարուփոսերը վերացնող։_
(^13) _Եթե ոտքդ հետ քաշես
եւ սրբության օրը քո ուզածը չկատարես,
զվարճության շաբաթները համարես Աստծուն նվիրված եւ փառավոր,
ոտքդ դուրս չդնես գործի համար ու քո բերանով բարկության ոչ մի խոսք չասես,
այն ժամանակ կարող ես ապավինել Տիրոջը։_
(^14) _Նա քեզ կառաջնորդի դեպի երկրի բարիքները
եւ իբրեւ սնունդ քեզ կտա քո հայր Հակոբի ժառանգությունը,
քանզի Տիրոջ բերանը խոսեց այս։_
