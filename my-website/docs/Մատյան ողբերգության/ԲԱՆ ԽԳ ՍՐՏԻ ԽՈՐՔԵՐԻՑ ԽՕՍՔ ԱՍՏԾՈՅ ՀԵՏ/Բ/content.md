
Սպեղանիների կարիք չես զգում դու
Հոգուս վէրքերին փաթաթաններ պատրաստելու
համար,
Ո՛չ ժամանակի, ո՛չ միջնորդի եւ ո՛չ էլ երկարաձիգ
օրերի,
Ո՛չ փոփոխական դեղեր տալու եւ ո՛չ
անդամահատման,
Ո՛չ էլ խարելու, վիրահատութեան.
Եւ այլ երկրաւոր դարմանումների,
Որոնք ենթակայ են յաճախ վրիպանքի եւ
ամենասխալ տարակուսութեան:
Բայց քեզ` հոգիների եւ մարմինների արարչիդ
Ամենայն ինչ լուսաւոր է, ամենայն ինչ ակներեւ,
Ամէն ինչ գրուած, ամէն ինչ դիւրին եւ հնարաւոր,
Խորհուրդը գլխաւորուած է, խոստումը լցուած,


կամքը կատարուած,
Քո կտակն աւետարան է, քո վճիռն` ազատութիւն,
մատեանդ` շնորհ:
Չես կաշկանդուած դու օրէնքներով, ոչ էլ
կանոններով շրջափակուած.
Արգելակուած չես նուաստութեամբ, ոչ էլ
հպատակութեամբ խոնարհուած.
Չես պարփակուած փոքրկութեամբ, ոչ էլ
սահմաններով չափուած.
Չես վրիպած բարութիւնից, ոչ էլ ցասումից
այլայլուած.
Չես սխալուած խստութիւնից, ոչ էլ խռովութիւնից
վրդովուած.
Չես դղրդուած անգիտութիւնից, ոչ էլ
ողորմութիւնից` փոփոխուած.
Չես իջել բարձրութիւնից, ոչ էլ օգնութիւնից
ընկրկած,
Ոչ էլ փրկութիւնից տկարացած:
Սկիզբն ու լրումն ես դու ամէն ինչի, եւ ամենայն
ինչ քեզանից է.
Փա՜ռք քեզ եւ երկրպագութիւն յաւիտեանս. ամէն:


