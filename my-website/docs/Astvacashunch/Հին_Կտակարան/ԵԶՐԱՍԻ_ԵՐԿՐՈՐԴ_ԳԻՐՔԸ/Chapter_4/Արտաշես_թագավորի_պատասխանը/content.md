
Տիրոջ տաճարի շինարարության արգելումը
( Ա Եզր. 5.63-71)
(^1) Հուդայի եւ Բենիամինի թշնամիները, լսելով, որ գերությունից վերադարձած Իսրայելի որդիները Իսրայելի Աստծու
տունն են շինում,^2 մոտեցան Զորաբաբելին եւ տոհմերի իշխաններին ու նրանց ասացին. «Մենք էլ կառուցենք ձեզ հետ,
քանի որ մենք էլ ենք պաշտում ձեր Աստծուն, եւ մենք էլ ենք նրան զոհեր մատուցում այն օրից, երբ Ասորեստանի
Ասորդան թագավորը մեզ այստեղ բերեց»։
(^3) Զորաբաբելը եւ Հովսեդեկի որդի Հեսուն եւ Իսրայելի տոհմերի մնացած իշխանները նրանց ասացին. «Մեզ վայել չէ
ձեզ հետ միասին շինել Տիրոջ՝ մեր Աստծու տունը. մենք ինքներս կկառուցենք Տիրոջ՝ Իսրայելի Աստծու տունը, ինչպես
որ մեզ հրամայել է պարսից Կյուրոս թագավորը»։
(^4) Այն ժամանակ երկրի ժողովուրդներն սկսեցին խանգարել հրեա ժողովրդին ու խոչընդոտել նրանց՝ շինելու
տաճարը։
(^5) Վարձկաններ բռնելով՝ փորձում էին խափանել նրանց գործը։ Այդպես էին վարվում պարսից Կյուրոսի
թագավորության օրերից մինչեւ պարսից Դարեհ արքայի օրերը։
(^6) Պարսից Արտաշեսի թագավորության օրոք՝ նրա թագավորության սկզբում, նրանք Հուդայի երկրում եւ
Երուսաղեմում բնակվողների դեմ նամակ գրեցին։
(^7) Նամակը Արտաշեսի օրոք գրեցին Միթրիդատը, Տաբեեղը եւ նրա մյուս հարկահան ծառայակիցները ասորերեն, եւ
որը թարգմանեց 8 Հռեում կառավարիչը։ Եվ այս են այն նամակի խոսքերը, որ ուղարկեցին նրանք Արտաշես
թագավորին. «Քո ծառաները, որ բնակվում ենք գետի այս կողմը,^9 Հռեում կառավարիչը եւ Սամսա գրիչը եւ մեր մյուս
ծառայակիցները, դեենացիները, ափարսաթաքացիները, տարփալացիները, ափերսացիները, արքուեցիները,
բաբելացիները, Սիսիսի բնակիչները, դավեացիները 10 եւ մյուս ազգերը, որոնց մեծ եւ պատվական Ասենափարը
բնակեցրեց Սոմարոմում, այսինքն՝ Սամարիայի քաղաքներում, գետի այս կողմը,^13 խաղաղություն են մաղթում
Արտաշես թագավորիդ։ Այժմ թող հայտնի լինի քեզ, թագավո՛ր, որ եթե այս քաղաքը շինվի, եւ նրա պարիսպները
կանգնեցվեն, քեզ ոչ ոք հարկ չի տա։
(^14) Այլեւ թագավորներին ընդդիմադիր կլինեն։ Իսկ մենք չենք ցանկանում թագավորների հանդեպ այսպիսի
հանդգնություն տեսնել եւ այդ պատճառով էլ գրում ենք քեզ, թագավո՛ր,^15 որպեսզի փնտրվի քո հայրերի
ժամանակագրությունների մատյաններում եւ հայտնի դառնա, որ այս քաղաքն ապստամբողների քաղաք է. միշտ դեմ է
կանգնել թագավորներին եւ բոլոր ժամանակներում ապաստարան է եղել փախստականների համար, եւ հենց այդ
պատճառով էլ այդ քաղաքն ավերվեց։
(^16) Արդ մենք քեզ տեղեկացրինք, թագավո՛ր, որ եթե այս քաղաքը շինվի եւ սրա պարիսպները կանգնեցվեն, դու
խաղաղություն չես ունենա»։
(^17) Ապա թագավորը պատասխան ուղարկեց Հռեում կառավարչին ու Սամսա գրչին, Սամարիայում բնակվող նրանց
մյուս ծառայակիցներին ու մնացածներին, որ բնակվում էին գետի այն կողմում, եւ ասաց. «Խաղաղությո՜ւն ձեզ։ 18 Երբ
ձեր կողմից ինձ մոտ ուղարկված հարկահանը, իմ առջեւ գալով, տեղեկացրեց ինձ ամեն ինչ,^19 վերահասու եղա եւ գտա,
որ այդ քաղաքը բոլոր ժամանակներում ապստամբ է եղել 20 եւ թագավորների դեմ ելել, Երուսաղեմում էլ հզոր եւ բռնավոր
թագավորներ են նստել, որոնք բռնանալով իշխել են Եփրատ գետի այն՝ արեւմտյան կողմում։ Արդ, դրանց վրա հարկեր
ու տուրքե՛ր դրեք, որպեսզի այլեւս չցանկանան բռնանալ։ 21 Արդ այժմ հայտնում եմ ձեզ, որ գնաք, արգելեք եւ խափանեք
նրանց գործը, որպեսզի քաղաքը չշինվի։
(^22) Ներողամիտ եւ թույլատու մի՛ եղեք, այլ փութաջանությամբ պահանջե՛ք բոլոր հարկերն ու տուրքերը, որպեսզի
երբեք չբազմանա չարիքը, եւ հզորանալով թագավորներին դեմ չկանգնեն»։
(^23) Երբ Արսասես թագավորի, այսինքն՝ Արտաշեսի հարկահանը բերելով կարդաց այս գիրը Հռեումի եւ Սամսա գրչի
եւ նրա ծառայակիցների առջեւ, նրանք մեծ զորությամբ ու այրուձիով շուտափույթ Երուսաղեմ եւ Հուդայի երկիր գնալով՝
հրեաներին արգելեցին կառուցել եւ խափանեցին գործը։
(^24) Այն ժամանակ Երուսաղեմում Տիրոջ տաճարի շինությունը խափանվելով դադարեց եւ այդպես մնաց մինչեւ
պարսից Դարեհ արքայի երկրորդ տարին։
