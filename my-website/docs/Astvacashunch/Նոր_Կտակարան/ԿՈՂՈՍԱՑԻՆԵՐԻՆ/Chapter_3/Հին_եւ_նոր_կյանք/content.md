
(^1) Եթե հարություն առաք Քրիստոսի հետ, ապա փնտրե՛ք վերին բաները, որտեղ Քրիստոսն է՝ նստած Աստծու աջ
կողմը։ 2 Վերի՛ն բաների մասին խորհեք եւ ոչ թե այն բաների, որ այստեղ՝ երկրի վրա են,^3 որովհետեւ մեռաք, եւ ձեր կյանքը
ծածկված է Քրիստոսի հետ՝ Աստծու մեջ։ 4 Իսկ երբ Քրիստոսը՝ ձեր կյանքը, հայտնվի, այն ժամանակ դուք էլ նրա հետ
կհայտնվեք փառքով։
(^5) Սպանե՛ք, ուրեմն, ձեր երկրավոր ցանկությունները՝ պոռնկությունը, պղծությունը, կիրքը, չար ցանկությունը եւ
ագահությունը, որ կռապաշտություն է,^6 որոնց պատճառով Աստծու բարկությունն է գալիս անհնազանդ որդիների վրա։
(^7) Դուք նույնպես մի ժամանակ այդպես էիք ընթանում, երբ ապրում էիք այդ ցանկություններով։ 8 Այժմ դուք եւս
թոթափե՛ք այդ ամենը՝ բարկությունը, զայրույթը, չարությունը, հայհոյությունը եւ խեղկատակությունը ձեր բերաններից։
(^9) Մի՛ ստեք միմյանց։ Ձեր վրայից հանե՛ք հին մարդուն իր գործերով 10 եւ հագե՛ք նորը՝ նորոգված գիտությամբ, իր Արարչի
պատկերի համաձայն։ 11 Այստեղ այլեւս չկա ո՛չ հրեա, ո՛չ էլ հեթանոս, թլփատություն կամ անթլփատություն, բարբարոս,
սկյութացի, ծառա, ազատ, այլ Քրիստոսն է ամեն ինչ եւ ամեն ինչի մեջ։
(^12) Որպես Աստծու ընտրյալներ, սրբեր եւ սիրելիներ՝ այսուհետեւ հագե՛ք գութ, ողորմություն, քաղցրություն,
խոնարհություն, հեզություն, համբերատարություն՝ 13 հանդուրժելով միմյանց, ներելով փոխադարձաբար, եթե մեկը
մյուսի դեմ գանգատ ունի։ Ինչպես Աստված Քրիստոսով ներեց ձեզ, այնպես էլ դուք ներե՛ք իրար։
(^14) Եվ այս բոլորի վրա ունեցե՛ք սերը, որ կապն է կատարելության։ 15 Եվ ձեր սրտերում թող թագավորի Քրիստոսի
խաղաղությունը, որին եւ կանչվեցիք մեկ մարմնի մեջ։ Եվ գոհությո՛ւն մատուցեք։
(^16) Թող Քրիստոսի խոսքը բնակվի ձեր մեջ առատապես, որպեսզի կատարյալ իմաստությամբ ուսուցանեք եւ
խրատեք միմյանց, սաղմոսներով, օրհնություններով, հոգեւոր երգերով եւ ձեր սրտերում երախտագիտությամբ օրհնեք
Աստծուն։ 17 Եվ ինչ էլ որ անեք՝ խոսքով թե գործով, ամեն ինչ արե՛ք Տեր Հիսուսի անունով։ Գոհությո՛ւն մատուցեք նրա
միջոցով Աստծուն՝ Հորը։
(^18) Կանա՛յք, հնազա՛նդ եղեք ձեր ամուսիններին, ինչպես որ վայել է Տիրոջով։ 19 Տղամարդի՛կ, սիրե՛ք ձեր կանանց եւ
մի՛ դառնացրեք նրանց։ 20 Որդինե՛ր, ամեն բանով հնազա՛նդ եղեք ձեր ծնողներին, որովհետեւ դա է հաճելի Տիրոջը։
(^21) Հայրե՛ր, մի՛ զայրացրեք ձեր որդիներին, որ չհուսալքվեն։ 22 Ծառանե՛ր, ամեն բանով հնազա՛նդ եղեք ձեր երկրավոր
տերերին, ոչ թե ցուցադրական ծառայությամբ, կեղծավորաբար, այլ անկեղծ սրտով՝ երկյուղ կրելով Տիրոջից։ 23 Ինչ էլ
որ անեք, սրտա՛նց արեք, ինչպես կանեիք Տիրոջ համար եւ ոչ թե մարդկանց։ 24 Իմացե՛ք, որ Տիրոջից կստանաք ձեզ
խոստացված հատուցումը, որովհետեւ Տիրոջը՝ Քրիստոսին եք ծառայում։ 25 Իսկ անիրավն իր անիրավության
համաձայն հատուցում կստանա, քանի որ Աստծու առաջ աչառություն չկա։

