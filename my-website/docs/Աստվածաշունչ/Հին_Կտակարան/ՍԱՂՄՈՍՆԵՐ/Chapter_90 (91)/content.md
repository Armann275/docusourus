
(^1) _Գովաբանական օրհներգ Դավթի
Ով ապրում է Բարձրյալի օգնությամբ,
Երկնքում կհանգչի Աստծու հովանու տակ։_
(^2) _Տիրոջը կասի. «Ինձ ընդունողն ես,
Իմ ապավե՛ն Աստված, եւ ես նրան կհուսամ»։_
(^3) _Նա ինձ կփրկի որսացողի որոգայթից
Եվ խռովեցուցիչ խոսքերից։_
(^4) _Քեզ կընդունի իր ուսերի տակ,
Եվ կապաստանես նրա թեւերի հովանու տակ։
Նրա ճշմարտությունը որպես զենք կպատի քո շուրջը։_
(^5) _Դու չես վախենա գիշերվա երկյուղից
Եվ ոչ էլ ցերեկվա թռչող նետից,_
(^6) _Խավարում շրջող իրից
Եվ դեւի կեսօրվա գայթակղությունից։_
(^7) _Քո կողքին հազարներ կընկնեն,
Եվ բյուրավորներ՝ քո աջում,
Սակայն քեզ ոչինչ չի մերձենա։_
(^8) _Բայց դու միայն քո աչքերով կնայես
Եվ մեղավորների հատուցումը կտեսնես,_
(^9) _Որովհետեւ, Տե՛ր, դու իմ հույսն ես։
Բարձրյալին քեզ ապավեն դարձրիր,_
(^10) _Չարիքները քեզ չեն հասնի,
Եվ տանջանքները չեն մերձենա քո հարկերին։_
(^11) _Նրա հրեշտակներին պատվիրված է քո մասին,
Որ քեզ պահպանեն քո բոլոր ճանապարհներին։_
(^12) _Իրենց բազուկների վրա պիտի վերցնեն քեզ,
Որ երբեք ոտքդ քարին չխփես։_
(^13) _Դու կքայլես իժերի եւ քարբերի վրայով,
Ոտքով կկոխես առյուծին ու վիշապին։_
(^14) _Քանզի ինձ հուսաց, եւ ես կփրկեմ նրան,
Հովանի կդառնամ նրան, որովհետեւ անունս ճանաչեց։_
(^15) _Ինձ կաղոթի, եւ ես կլսեմ նրան
Ու նրա հետ կլինեմ նեղության պահին.
Կփրկեմ եւ կփառավորեմ նրան,_
(^16) _Բազում օրերով կլիացնեմ նրան
Եվ ցույց կտամ նրան իմ փրկությունը։_
