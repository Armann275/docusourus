
Զօրութիւնների՛ դու Տէր եւ թագաւոր բոլոր
գոյութիւնների.
Օրհնաբանուած ողորմութիւն եւ բոլորի
Աստուած,
Որ իշխում ես լայնատարած եւ ընդարձակ
անսահմանութեան վրայ,
Դու ես չափն ու քանակութիւնը բոլոր
մեծութիւնների,
Մինչ այն աստիճան, որ կարծրը հեղուկ է քեզ մօտ
եւ լոյծը` պնդակազմ,
Անհնար ոչինչ չկայ քեզ համար, ո՛վ դու յաղթական
զօրութիւն ահեղ.
Հուրը զովասուն ցող է քեզ համար եւ անձրեւը`
բոց կիզանողական:
Քարին կարող ես դու կեանք ներշնչել ու տալ
կերպարանք,
Եւ բանականին դարձնել անխօս եւ անշունչ
արձան:
Պատուի ես արժանացնում դու քեզ ողոքող
մեղապարտին
Եւ կարծեցեալ մաքուրին` արդար քննութեամբ
դատապարտում:
Մահամերձին բարի բերկրութեամբ արձակում ես
դու,
Եւ ամօթահարին` օծութեամբ դարձնում
զուարթերես:
Ոտքի ես հանում թակարդի մէջ գլորուածին
Եւ սասանեալին ապահով վէմի վրայ հաստատում:
Հիւանդին բազմահառաչ` երջանկացնում ես դու,
Առաջ գնացածին ետ դարձնում վերստին:
Եւ երբ սպառւում են բարիքները մեզ համար,


Այնժամ դու է՜լ աւելի զարմանասքանչ գործեր ես
կատարում,
Քանզի դու գիտես ներել մեր մեղքերն ու
անօրէնութիւնները ջնջել,
Քաւիչ լինել անիրաւութիւնների եւ մեր մեղքերը
չյիշել,
Ինչպէս գրում են Եսային եւ Երեմիան:
