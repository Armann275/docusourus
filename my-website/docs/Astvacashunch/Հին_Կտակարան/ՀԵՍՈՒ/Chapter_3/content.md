
Իսրայելացիներն անցնում են Հորդանան գետը
(^1) Հեսուն առավոտյան վաղ վեր կացավ, եւ ինքն ու Իսրայելի բոլոր որդիները մեկնեցին Սատիմից, եկան մինչեւ
Հորդանան գետը եւ գետանցումից առաջ բանակեցին այնտեղ։ 2 Երեք օր հետո դպիրներն անցան բանակի միջով 3 եւ


պատվիրեցին ժողովրդին՝ ասելով. «Երբ տեսնեք Տիրոջ՝ ձեր Աստծու Ուխտի տապանակը, եւ մեր քահանաներին ու
ղեւտացիներին, որ կրում են այն, դուք էլ ելե՛ք ձեր տեղերից եւ գնացե՛ք տապանակի հետեւից,^4 որպեսզի իմանաք այն
ճանապարհը, որով պիտի գնաք, որովհետեւ երբեք այդ ճանապարհով չեք անցել։ Բայց ձեր եւ նրանց միջեւ երկու հազար
կանգունի չափ հեռավորություն պիտի լինի։ Կանգնե՛ք եւ մի՛ մոտեցեք տապանակին»։ 5 Հեսուն ասաց ժողովրդին.
«Մաքրվե՛ք մինչեւ վաղը, որովհետեւ Տերը վաղը ձեր մեջ հրաշքներ է անելու»։ 6 Հեսուն խոսեց նաեւ քահանաների հետ
ու ասաց. «Տիրոջ Ուխտի տապանակը վերցրե՛ք եւ գնացե՛ք ժողովրդի առջեւից»։ Քահանաները վերցրին Տիրոջ Ուխտի
տապանակը եւ գնացին ժողովրդի առջեւից։

(^7) Եվ Տերն ասաց Հեսուին. «Այսօր կսկսեմ քեզ մեծարել Իսրայելի բոլոր որդիների առաջ, որպեսզի իմանան, թե
ինչպես որ Մովսեսի հետ էի, այնպես էլ քեզ հետ կլինեմ։ 8 Արդ, պատվիրի՛ր Ուխտի տապանակը տանող քահանաներին
եւ ասա՛. “Երբ որ մտնեք Հորդանան գետի ջրերը, կանգնե՛ք Հորդանան գետի մեջ”»։ 9 Եվ Հեսուն ասաց Իսրայելի
որդիներին. «Մոտեցե՛ք այստեղ եւ լսե՛ք Տիրոջ՝ մեր Աստծու պատգամները։ 10 Նա ձեր առաջից իսպառ ոչնչացնելու է
քանանացիներին, քետացիներին, խեւացիներին, փերեզացիներին, գերգեսացիներին, ամորհացիներին եւ
հեբուսացիներին, որով կիմանաք, որ Տերը կենդանի է ձեր մեջ։ 11 Ահա ամբողջ երկրի Տիրոջ Ուխտի տապանակը ձեր
առջեւից պիտի անցնի Հորդանան գետը։ 12 Այժմ դուք Իսրայելի որդիներից տասներկու ա՛յր ընտրեք, ամեն ցեղից մի այր։
(^13) Երբ ամբողջ երկրի Տիրոջ Ուխտի տապանակը կրող քահանաների ոտքերը մտնեն Հորդանան գետի ջրի մեջ, վերեւից
իջնող ջուրը կցամաքի, կկանգնի, ինչպես քարակույտ»։ 14 Երբ ժողովուրդը հեռացավ իր վրաններից՝ Հորդանան գետն
անցնելու համար, քահանաները տարան Տիրոջ Ուխտի տապանակը ողջ ժողովրդի առաջից։ 15 Երբ Ուխտի տապանակը
կրող քահանաները մտան Հորդանան գետը, եւ տապանակը կրող քահանաների ոտքերը խրվեցին Հորդանան գետի
ջրերի մեջ (իսկ Հորդանան գետը գալիս էր ափեափ լցված, ինչպես ցորենի հնձի օրերին),^16 վերեւից իջնող ջրերը
կանգնեցին՝ միաձույլ, անջրպետված, իրարից խիստ հեռացած՝ սկսած Ադամիտես քաղաքից, որը Կարիաթ-Յարիմի
մասն է, իսկ ցած իջնող ջրերն իջան Արաբայի ծովը՝ Աղի ծովը, մինչեւ որ իսպառ կտրվեցին, եւ ժողովուրդը կանգնած էր
Երիքովի դիմաց։ 17 Տիրոջ Ուխտի տապանակը կրող քահանաները կանգնեցին Հորդանան գետի մեջ՝ ցամաքի վրա։ Եվ
Իսրայելի բոլոր որդիներն անցան ցամաքով, մինչեւ որ ամբողջ ժողովուրդն անցավ Հորդանան գետը։
