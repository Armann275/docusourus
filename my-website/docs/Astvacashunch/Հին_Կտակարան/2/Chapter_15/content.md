
Աստծու ուխտը Աբրամի հետ
(^1) Այս դեպքերից հետո երազում Տիրոջ խոսքը եղավ Աբրամին՝ ասելով. «Մի՛ վախեցիր, Աբրա՛մ, ես քո պաշտպանը
պիտի լինեմ, եւ քո վարձը չափազանց շատ պիտի լինի»։ 2 Աբրամն ասաց. «Տե՛ր, Տե՛ր, ի՞նչ պիտի տաս ինձ, երբ ես կորչում
եմ անորդի, եւ իմ ժառանգորդն իմ ընդոծին Մասեկի որդի Եղիազար Դամասկացին է»։ 3 Աբրամն ավելացրեց. «Քանի
որ ինձ զավակ չտվեցիր, ուստի իմ ընդոծինն է ինձ ժառանգելու»։ 4 Անմիջապես Աստծու ձայնը եղավ նրան եւ ասաց.
«Նա չի ժառանգի քեզ, այլ քեզ կժառանգի նա, ով կծնվի քեզանից»։ 5 Ապա նրան դուրս հանեց ու ասաց. «Նայի՛ր երկնքին
ու հաշվի՛ր աստղերը, եթե կարող ես դրանք հաշվել», ապա ավելացրեց. «Այդքան է լինելու քո սերունդը»։ 6 Աբրամը
հավատաց Աստծուն, եւ դա նրա համար արդարություն համարվեց։ 7 Նրան ասաց նաեւ. «Ես եմ Տերը՝ քո Աստվածը, որ
քեզ դուրս հանեցի քաղդեացիների աշխարհից, որպեսզի այս երկիրը քեզ տամ որպես ժառանգություն»։ 8 Աբրամն
ասաց. «Տե՛ր, Տե՛ր, ինչպե՞ս կիմանամ, որ ժառանգելու եմ այն»։ 9 Եվ ասաց նրան. «Դու ինձ համար մատուցի՛ր երեք
տարեկան մի երինջ, երեք տարեկան մի նոխազ, երեք տարեկան մի խոյ, տատրակ եւ աղավնի»։ 10 Աբրամն առավ այդ
ամենը, կտրեց մեջտեղից ու կտորները դրեց իրար դիմաց, բայց թռչունները չկտրատեց։ 11 Թռչուններ էին իջնում նրանց
կտրտված մարմինների վրա, սակայն Աբրամը հսկում էր նրանց։ 12 Երբ արեւը մայր մտնելու մոտ էր, Աբրամի վրա
թմրություն իջավ, եւ ահա խավարի սարսափը համակեց նրան։ 13 Աբրամին ասվեց. «Լա՛վ իմացիր, որ քո հետնորդները
պանդուխտ են լինելու օտար երկրում։ Նրանց կծառայեցնեն, կչարչարեն, կտանջեն չորս հարյուր տարի,^14 բայց ես
դատաստան կտեսնեմ այն ազգի հետ, որը կծառայեցնի նրանց։ Դրանից հետո նրանք այստեղ կվերադառնան բազում
հարստությամբ։ 15 Բայց դու խաղաղ հոգով կգնաս քո նախնիների մոտ՝ խոր ծերության հասնելով։ 16 Չորս սերունդ
պիտի անցնի, մինչեւ որ քո ժառանգները այստեղ կվերադառնան, որովհետեւ մինչ այդ ամորհացիների մեղքերը դեռ
իրենց լրումին հասած չեն լինի»։
(^17) Երբ արեւը մայր էր մտնում, կրակ բոցավառվեց, եւ ահա երեւաց ծխացող մի հնոց, եւ կրակի լեզուներն անցան
անասունների կտրտված մարմինների միջով։ 18 Այդ օրը Տերն ուխտ կապեց Աբրամի հետ եւ ասաց. «Քո հետնորդներին
եմ տալու այդ երկիրը՝ Եգիպտոսի գետից մինչեւ Մեծ գետը՝ Եփրատ գետը,^19 կինեցիներին, կենեզացիներին,
կեդմոնացիներին,^20 քետացիներին, փերեզացիներին, ռափայիններին,^21 ամորհացիներին, քանանացիներին,
գերգեսացիներին եւ հեբուսացիներին»։
