
Անհավատարիմ առաջնորդներ եւ արդար թագավոր
(^1) «Վա՜յ հովիվներին, որ կորցրին ու ցրեցին քո արոտի ոչխարներին»,- ասում է Տերը։ 2 Ահա թե ինչու Տերը՝ Իսրայելի
Աստվածը, այսպես է ասում այդ հովիվների մասին, որոնք հովվում են իմ ժողովրդին. «Դուք ցրեցիք իմ ոչխարներին,
հեռացրիք նրանց, չխնամեցիք նրանց։ Այժմ ահա ես վրեժ եմ լուծելու ձեզնից՝ ձեր չար ընթացքի համեմատ»,- ասում է
Տերը։
(^3) «Ես կընդունեմ իմ ժողովրդի բոլոր մնացորդներին ամեն մի երկրից, ուր նրանց վտարել եմ, եւ նրանց կհաստատեմ
իրենց արոտներում. թող աճեն ու բազմանան։ 4 Հովիվներ կկարգեմ, որ հովվեն նրանց, եւ նրանք այլեւս չեն վախենա, չեն
զարհուրի, ու անխնամ չեն թողնվի»,- ասում է Տերը։
(^5) _«Ահա օրեր են գալու,- ասում է Տերը,-
եւ ես Դավթի համար ծնունդ եմ տալու մի արդար շառավիղի,
որ թագավորելու է որպես արքա.
նա խելամիտ է լինելու,
իրավունք ու արդարություն է պաշտպանելու երկրի վրա։_
(^6) _Նրա ժամանակ փրկվելու է Հուդան,
Իսրայելը հույսով է ապրելու։
Եվ նրա անունը, որով կոչելու է նրան Տերը,
այս է՝ Հովսեդեկ, այսինքն՝ մարգարեների մեջ մեր արդարությունը։_
(^7) Ահա թե ինչու օրեր են գալու,- ասում է Տերը,- երբ այլեւս չեն ասի՝ “Կենդանի է Տերը, որն Իսրայելի ժողովրդին
հանեց եգիպտացիների երկրից”,^8 այլ՝ “Կենդանի է Տերը, որն Իսրայելի բոլոր զավակներին դուրս հանեց հյուսիսի
երկրից եւ այն բոլոր երկրներից, ուր նրանց վտարել էր, եւ վերստին պատսպարեց նրանց իրենց երկրում”»։
(^9) _Մարգարեների համար սիրտս մեջս կտոր-կտոր եղավ,
ցնցվեցին բոլոր ոսկորներս.
ես դարձել եմ մի խեղված մարդ,
գլուխը գինուց կորցրած է մի մարդ՝
Աստծու եւ նրա մեծավայելուչ փառքի պատճառով,_
(^10) _քանզի երկիրը լցվել է շնացողներով,
նզովքից երկիրը սուգ է բռնել,
անապատի արոտավայրերը չորացել են.
չար է նրանց ընթացքը,
նրանց ուժն էլ այն չէ, ինչ պետք է լինի։_
(^11) _«Արդարեւ, մարգարե ու քահանա պիղծ են դարձել.
իմ տան մեջ անգամ ես տեսա նրանց չարությունները,- ասում է Տերը։-_
(^12) _Ահա թե ինչու նրանց ճանապարհն իրենց համար սայթաքուն պիտի դառնա.
խավարի մեջ պիտի գայթեն ու կործանվեն նրա մեջ,
որովհետեւ այն տարին, երբ նրանց այցելելու լինեմ,
չարիք պիտի բերեմ նրանց վրա,-
ասում է Տերը։_
(^13) _Նաեւ Սամարիայի մարգարեների մեջ տեսա անօրենություն,
քանի որ Բահաղի անունից մարգարեացան
եւ մոլորեցրին իմ ժողովրդին՝ Իսրայելին։_
(^14) _Երուսաղեմի մարգարեների մեջ ավելի զարհուրելի բաներ տեսա,
քանզի նրանք շնանում ու գնում էին սուտ աստվածների հետեւից
եւ զորավիգ դառնում չար ձեռքերին,
որպեսզի ոչ մեկը հետ չդառնա իր չար ճանապարհից։
Ամենքն ինձ համար եղան Սոդոմի նման,
իսկ նրա բնակիչները՝ Գոմորի»։_
(^15) _Դրա համար էլ Զորությունների Տերն այսպես է ասում մարգարեների մասին.
«Ահավասիկ ես դրանց ցավեր եմ տալու իբրեւ կերակուր,
դրանց խմեցնելու եմ լեղի ջուր,
որովհետեւ պղծությունը ողջ երկրում տարածվեց Երուսաղեմի մարգարեներից»։_
(^16) _Այսպես է ասում Զորությունների Տերը.
«Մի՛ լսեք այն մարգարեների խոսքերը,
որ ձեզ համար մարգարեություն են անում.
դրանք փուչ բաներ են ասում ձեզ,
իրենց մտքի տեսիլքներից են խոսում
եւ ոչ թե Տիրոջ բերանից։_
(^17) _Տիրոջ խոսքի դեմ ըմբոստացածներին նրանք ասում են.
“Խաղաղությո՜ւն լինի ձեզ”._


բոլոր նրանց, ովքեր ընթանում են ըստ իրենց կամքի,
կամ յուրաքանչյուրին, ով ընթանում է ըստ իր սրտի մոլորության,
ասում են. “Քո գլխին չարիք չի գալու”։
(^18) _Իսկ ո՞վ մնաց Տիրոջ խորհրդի մեջ, ո՞վ լսեց ու անսաց նրա խոսքին։
Ո՞վ լսեց ու ականջ դրեց իմ խոսքին»։_
(^19) _Ահա մի դղրդոց, որ գալիս է Տիրոջից,
նրա բարկությունը մրրկաշարժ պիտի բարձրանա ամբարիշտների վրա, պիտի գա_
(^20) _Տիրոջ ցասումը եւ չնահանջի,
մինչեւ որ կատարի եւ հաստատի իր սրտի փափագը.
եւ դա պիտի իմանան ու գիտակցեն վերջին ժամանակներում։_
(^21) _«Ե՛ս չուղարկեցի այդ մարգարեներին,
սակայն նրանք գնում էին,
չխոսեցի նրանց հետ,
սակայն նրանք մարգարեություն էին անում։_
(^22) _Եթե իմ խորհրդի մեջ մնային,
ապա իմ խոսքերը լսելի կդարձնեին իմ ժողովրդին,
հետ կպահեին նրան իր չար ճանապարհներից,
իր չար վարքից։_
(^23) _Ես մերձավոր Աստված եմ եւ ոչ թե հեռավոր Աստված,- ասում է Տերը։_
(^24) _Եթե մարդը թաքնվի թաքստոցում,
մի՞թե ես նրան չեմ տեսնի,-
ասում է Տերը։
Մի՞թե երկինքն ու երկիրը ես չեմ լցնում,-
ասում է Տերը։_
(^25) Ես լսեցի, թե ի՛նչ են խոսում մարգարեները, որոնք սուտ մարգարեություններ էին անում իմ անունով եւ ասում. “Ես
մի երազ, մի տեսիլ տեսա”։ 26 Մինչեւ ե՞րբ պետք է ստությունը տեղ գտնի այդ մարգարեների սրտում, որոնք
մարգարեանում են. նրանք իրենց սրտի ցանկությունն են մարգարեանում,^27 մտածում են իրենց տեսիլքներով, որ
նրանցից ամեն մեկը պատմում է իր ընկերոջը՝ մոռացության տալ իմ ժողովրդին իմ օրենքները, ինչպես նրանց հայրերը
Բահաղի միջոցով մոռացության տվեցին իմ անունը։ 28 Այն մարգարեն, որը տեսիլք ունի, թող պատմի իր տեսիլքը, իսկ
ով իմ խոսքն ունի, իմ խոսքը թող հայտնի ճշմարտությամբ։
Ցորենի մոտ ի՞նչ է հարդը,- ասում է Տերը։
(^29) Իմ խոսքերն արդյոք կրակի նման չե՞ն,- ասում է Տերը,- կամ մուրճի, որ քար է կտրում։
(^30) Ահա դրա համար էլ ես դեմ եմ այդ մարգարեներին,- ասում է Տերը,- նրանցից ամեն մեկն իմ խոսքերն է գողանում
իր ընկերոջից։ 31 Ահա ես դեմ եմ այդ մարգարեներին,- ասում է Տերը,- որոնք իրենց լեզվից վանում են իմ
մարգարեությունը եւ իրենց քունն են քնում։ 32 Ահա ես դեմ եմ այդ մարգարեներին, որոնք մարգարեանում են սուտ
տեսիլքներ,- ասում է Տերը,- պատմում են դրանք եւ իրենց ստությամբ մոլորեցնում իմ ժողովրդին. բայց ես չեմ նրանց
ուղարկել, պատվեր չեմ տվել նրանց, եւ նրանք որեւէ օգուտ չեն կարող տալ այդ ժողովրդին,- ասում է Տերը։
(^33) Եթե այդ ժողովուրդը կամ որեւէ մարգարե եւ կամ քահանա քեզ հարց տան ու ասեն. “Ի՞նչ տեսիլք է դա Տիրոջ
կողմից”, ապա նրանց կասես. “Դուք եք տեսիլքը, եւ ես կործանելու եմ ձեզ”,- ասում է Տերը։ 34 Մարգարե լինի, քահանա
թե ժողովուրդ, ով ասի՝ “Տիրոջ տեսիլքը”, այդ մարդուց եւ նրա ընտանիքից վրեժխնդիր եմ լինելու։ 35 Հապա ինչո՞ւ ամեն
ոք իր ընկերոջը եւ կամ ամեն մեկն իր եղբորը չի ասում. “Ի՞նչ պատասխան տվեց Տերը, ի՞նչ խոսեց Տերը”։ 36 Այլեւս մի՛
անվանեք Տիրոջ տեսիլք, քանզի մարդու համար Տիրոջ տեսիլք է դառնում իր խոսքը։ Դուք աղավաղել եք տվել կենդանի
Աստծու՝ Զորությունների Տեր մեր Աստծու տեսիլքները։ 37 Այսպե՛ս ասեք մարգարեին. «Ի՞նչ պատասխան տվեց քեզ
Տերը, ի՞նչ խոսեց Տերը»։ 38 Եթե Տիրոջ տեսիլք եք ասելու, ապա դրա համար Տերն այսպես է ասում. «Քանի որ ասացիք
այդ խոսքը՝ Տիրոջ տեսիլք, ես էլ ուղարկեցի ձեզ մոտ՝ պատվիրելու՝ “Մի՛ ասեք Տիրոջ տեսիլք”։ 39 Ահա թե ինչու ես ձեզ
վերցնելու եմ իբրեւ ավար, իմ աչքի առաջ կործանելու եմ եւ՛ ձեզ, եւ՛ այդ քաղաքը, որ տվեցի ձեզ ու ձեր հայրերին։ 40 Ձեզ
վրա հավիտենական նախատինք եմ դնելու եւ հավիտենական անարգանք, որ չեն մոռացվելու»։
