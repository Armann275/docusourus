
Երուսաղեմը շրջապատված թշնամիներով
(^1) _Բենիամինի՛ որդիներ, արիացե՛ք Երուսաղեմում,
փո՛ղ հնչեցրեք Թեկուեում
եւ դրո՛շ բարձրացրեք Բեթաքարմայի վրա,
որովհետեւ հյուսիսից հայտնվել են չարիքներ,_
(^2) _մեծ կործանում է լինելու քեզ՝ գեղեցկիդ եւ փափկացյալիդ,
վերանալու է քո մեծամտությունը, դո՛ւստր Սիոնի։_
(^3) _Հովիվներն իրենց հոտերով նրա մոտ են գալու
եւ իրենց վրաններն են խփելու նրա շուրջը,
յուրաքանչյուրը հովվելու է իր ձեռքով։_
(^4) _Պատերազմի՛ պատրաստվեք նրա դեմ,
եկեք նրա դեմ ելնենք կեսօրին.
վա՜յ մեզ, որովհետեւ ցերեկն անցավ,
եւ մեզ վրա հասան երեկոյի ստվերները։_
(^5) _Եկեք գիշերով ելնենք եւ խորտակենք նրա հիմքերը։_
(^6) _Այսպես է ասում Զորությունների Տերը.
«Ջարդե՛ք նրա փայտաշեն տները,
զո՛րք հանեք Երուսաղեմի դեմ,
որովհետեւ նա ամբողջապես սուտ քաղաք է,
բռնությունն է իշխում նրա մեջ։_
(^7) _Ինչպես գուբն է իր ջուրը սառեցնում,
այնպես էլ նա է սառեցնում իր չարությունները.
այնտեղ՝ նրա հանդիման,
մշտապես ամբարշտություն
ու չարություն է լսվում ցավերով ու տանջանքներով։_
(^8) _Պիտի խրատվես, Երուսաղե՛մ։_


_Թող այնպես չլինի, որ ես բաժանվեմ քեզնից,
չլինի, որ քեզ դարձնեմ մի անապատ երկիր,
որտեղ ոչ ոք երբեք չի բնակվել»։_

Իսրայելը պիտի ավերվի
(^9) Այսպես է ասում Զորությունների Տերը.
_«Քաղե՛ք, քաղե՛ք,
Իսրայելի այդ մնացորդներին ճռաքա՛ղ արեք
եւ նորից նույն գործի՛ն վերադարձեք
ինչպես այգին քաղողն է վերադառնում դեպի իր զամբյուղը»։_
(^10) _Արդ, ո՞ւմ հետ խոսեմ
եւ ո՞ւմ մոտ վկայություն անեմ, որ լսի.
ահավասիկ նրանց ականջներն անթլփատ են,
եւ նրանք չեն կարողանում լսել։
Ահա Տիրոջ խոսքը նրանց համար նախատինք եղավ,
եւ այն այլեւս ախորժելի չի լինելու նրանց։_
(^11) _Ես լցվեցի բարկությամբ եւ այն զսպեցի իմ մեջ,
բայց նրանց չմեռցրի։
«Ես այն դուրս պիտի թափեմ տղաների վրա,
նաեւ երիտասարդների բազմության վրա.
այր ու կին առհասարակ գերեվարվելու են,
ծերը եւ հասուն տարիք ունեցողները քշվելու են։_
(^12) _Նրանց տները նրանց արտերի ու կանանց հետ,
ընկնելու են օտարների ձեռքը,
քանզի,- ասում է Տերը,-
իմ ձեռքը պիտի երկարեմ այդ երկրի բնակիչների դեմ։_
(^13) _Նրանք՝ փոքրերից մինչեւ մեծերը, բոլորն էլ անօրենություններ գործեցին,
քահանայից մինչեւ սուտ մարգարեն բոլորն էլ սուտ խոսեցին։_
(^14) _Իմ ժողովրդի դստեր վերքերը նրանք բուժում էին արհամարհանքով
ու ասում՝ “Խաղաղությո՜ւն է, խաղաղությո՜ւն”.
բայց ո՞ւր է խաղաղությունը։_
(^15) _Խայտառակ եղան, որովհետեւ ձախողվեցին,
բայց ամոթի զգացում ունեցողների պես չպատկառեցին
եւ իրենց կրած անարգանքի մասին չմտածեցին,
դրա համար իրենց կործանումն են գտնելու,
եւ երբ իրենց այցելելու լինեմ՝
բնաջնջվելու են»,- ասում է Տերը։_
(^16) Այսպես է ասում Տերը.
_«Կանգնե՛ք ճանապարհներին եւ դիտե՛ք,
հարցրե՛ք Տիրոջ հավիտենական ճանապարհների մասին,
տեսե՛ք, թե ո՛րն է բարի ճանապարհը եւ գնացե՛ք դրանով
ու քավություն կգտնեք ձեր հոգիների համար։
Իսկ նրանք ասացին՝ չե՛նք գնա։_
(^17) _Ձեզ վրա հսկիչներ կարգեցի՝ ասելով. «Լսե՛ք փողի ձայնը»։
Իսկ նրանք ասում են՝ չե՛նք լսի։_
(^18) _Այդ մասին իմացան ազգերը,
նաեւ նրանք, որ նրանց մեջ հովվություն էին անում հոտերին։_
(^19) _Լսի՛ր, երկի՛ր, ահավասիկ ես այդ ժողովրդի վրա չարիքներ եմ բերելու՝
իբրեւ իրենց ապստամբության պտուղ,
որովհետեւ իմ խոսքերին չանսացին եւ իմ օրենքը մերժեցին։_
(^20) _Ինչի՞ համար է այդ խունկը, որ բերում ես ինձ Սաբայից,
եւ կինամոնը՝ հեռավոր երկրից.
ձեր ողջակեզներն ընդունելի չեն,
եւ ձեր զոհերն ինձ հաճելի չեն»։_
(^21) _Դրա համար էլ Տերն այսպես է ասում.
«Ահավասիկ ես հիվանդություն կբերեմ այդ ժողովրդի վրա,
հայրերն ու զավակները միասին կվարակվեն նրանով,
հարեւան ու ընկեր կկորչեն միասին»։_
(^22) Այսպես է ասում Տերը.
_«Ահավասիկ զորք է գալիս հյուսիսից, մի մեծ ազգ։
Երկրի ծագերից հառնելու են բազում թագավորներ,_


(^23) _աղեղնավորներ ու նիզակակիրներ,
հանդուգն ու անողորմ մի ազգ։
Նրա ձայնը նման է ալեկոծ ծովի ձայնի։
Կառքերով ու երիվարներով ճակատամարտ պիտի տա,
ինչպես կրակ՝ կազմ ու պատրաստ
պիտի պատերազմի քո դեմ, ո՛վ Սիոնի դուստր»։_
(^24) _Նրանց լուրն առանք,
եւ մեր ձեռքերը թուլացան.
ծննդկանի երկունքի պես մեզ պաշարեցին նեղությունները։_
(^25) _Դուրս մի՛ ելեք դեպի հանդերը
եւ մի՛ գնացեք ճանապարհներով, որովհետեւ ամենուր թշնամիների սուրն է շրջապատել։_
(^26) _«Իմ ժողովրդի դո՛ւստր,
քո՛ւրձ հագիր, մոխի՛ր ցանիր, սո՛ւգ արա սիրելիի համար,
աղիողորմ լաց ու կո՛ծ արա,
որովհետեւ քո վրա թշվառությունը հանկարծակի է գալու։_
(^27) _Ես քեզ կարգեցի պաշարված ժողովուրդների համար որպես փորձիչ,
եւ դու կիմանաս, երբ ես փորձեմ նրանց ճանապարհները»։_
(^28) _Բոլորն անհնազանդ են եւ գնում են կամակորությամբ.
իբրեւ պղինձ եւ երկաթ՝
բոլորն էլ ապականված են։_
(^29) _Փուքսերը ոչնչացան կրակից,
կապարն սպառվեց,
արծաթագործը զուր է չարչարվում։
Նրանց չարիքները չհալվեցին։_
(^30) _Խոտան արծա՛թ կոչեք նրանց,
որովհետեւ Տերը նրանց խոտանեց։
Լսի՛ր Տիրոջ պատգամները, համա՛յն Հուդայի երկիր։_
