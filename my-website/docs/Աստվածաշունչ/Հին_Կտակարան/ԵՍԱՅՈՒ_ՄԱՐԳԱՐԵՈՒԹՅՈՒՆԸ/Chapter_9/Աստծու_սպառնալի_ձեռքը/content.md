
Ժողովուրդը պիտի տեսնի մեծ լույսը
(^1) _Այն ժողովուրդը, որն ընթանում էր խավարի միջով,
մեծ լույս տեսավ.
ձեզ համար էլ, որ բնակվում եք աշխարհում եւ մահվան ստվերների մեջ,
լույս պիտի ծագի։_
(^2) _Ժողովրդի մեծ մասը, որին մասնակից դարձրիր քո ուրախությանը,
ուրախանալու է քո առաջ,
ինչպես հնձի ժամանակ են ուրախանում եւ կամ ավարը բաժանելիս,_
(^3) _որովհետեւ վերացավ լուծը,
որ նրանց վրա էր դրված,
եւ գավազանը, որ նրանց պարանոցին էր։
Ինչպես այն օրերին, երբ Տերը վերացրեց
Մադիամի վրա կախված բռնակալների գավազանը։_
(^4) _Ամեն մի պատմուճան եւ հանդերձ, որ նենգությամբ է հավաքել,_


_հրով պիտի այրվի,_

(^5) _քանզի մեզ համար մանուկ ծնվեց,
մի որդի տրվեց մեզ,
որի իշխանությունն իր ուսերի վրա է.
նա Մեծ խորհրդի պատգամաբեր պիտի կոչվի,
Սքանչելի խորհրդական,
Աստված հզոր, Իշխան,
Հայր հավիտենական։
Ես խաղաղություն կբերեմ նրա իշխաններին,
իսկ իրեն՝ առողջություն։_
(^6) _Մեծ է նրա իշխանությունը,
եւ նրա խաղաղությունը սահման չունի։
Նա պիտի նստի Դավթի աթոռին,
նրա թագավորությունը պիտի զորանա եւ հաջողվի
իրավունքով ու արդարությամբ
այսուհետեւ եւ հավիտյանս հավիտենից։
Զորությունների Տիրոջ նախանձախնդրությունը պիտի կատարի այդ։_
(^7) _Տերը Հակոբի տան վրա մահ ուղարկեց,
բայց այն եկավ հասավ Իսրայելի վրա։_
(^8) _Թող Եփրեմի ողջ ժողովուրդը եւ Սամարիայում ապրողներն իմանան,
որ հպարտությամբ եւ ամբարտավան սրտով խոսեցին՝ ասելով._
(^9) _«Աղյուսները թափվեցին,
բայց եկեք քար տաշենք,
մայրիներ ու եղեւնու ծառեր կտրենք
եւ մեզ համար աշտարակ կառուցենք»։_
(^10) _Աստված պիտի կործանի Սիոնի լեռան վրա հարձակվողներին
եւ ցիրուցան պիտի անի Հուդայի երկրի թշնամիներին,_
(^11) _արեւելքից՝ ասորեստանցիներին եւ արեւմուտքից՝ հույներին,
որոնք լիաբերան կերան Իսրայելին։
Այնուամենայնիվ, նրա բարկությունը տեղի չտվեց,
տակավին նրա ձեռքը բարձրացած է։_
(^12) _Ժողովուրդը դարձի չեկավ, մինչեւ հարվածի չենթարկվեց։
Զորությունների Տիրոջը փնտրող չգտնվեց։_
(^13) _Եվ Տերը մեկ օրում վերացրեց Իսրայելի գլուխն ու պոչը,
մեծին ու փոքրին։_
(^14) _Խորհրդատուն եւ տեղապահները գլուխն են,
իսկ մարգարեն, որ անօրենություն էր ուսուցանում, պոչն է։_
(^15) _Եվ այնպես պիտի լինի, որ կեղծավորաբար այս ժողովրդին երանի տվող
մոլորյալները պիտի մոլորեցնեն նրան,
որպեսզի կուլ տան։_
(^16) _Դրա համար էլ Աստված չի ուրախանալու նրանց երիտասարդներով,
նրանց որբերին ու այրիներին չի գթալու,
որովհետեւ նրանք ամենքն էլ անօրեն են ու չար,
ամեն բերան անարդարություն է խոսում։
Այս ամենով հանդերձ Տիրոջ զայրույթը չի իջել.
նրա ձեռքը տակավին բարձրացած է մնում։_
(^17) _Անօրենությունը պիտի վառվի կրակի պես,
չորացած սիզախոտի պես պիտի այրվի կրակից,
պիտի վառվի մայրիների անտառում,
եւ ամեն ինչ, որ գտնվում է նրանց բոլոր բլուրների շուրջը,
հուրը պիտի այրի։_
(^18) _Տիրոջ զայրույթի ու բարկության հետեւանքով
համայն երկիրը կրակի պիտի մատնվի,
ժողովուրդն էլ հրով կիզվածի պես պիտի լինի։
Մարդ իր եղբորը չի խղճալու,_
(^19) _քաղցից նա պիտի շրջվի դեպի աջ,
պիտի շրջվի դեպի ձախ,
որ ուտի, բայց պիտի չհագենա՝
մինչեւ իսկ իր բազուկների միսն ուտելով։_
(^20) _Մանասեն Եփրեմին պիտի ուտի,
եւ Եփրեմը՝ Մանասեին,
ապա միասին պիտի պաշարեն Հուդայի երկիրը։
Այս ամենով հանդերձ Տիրոջ զայրույթը չի իջել,
նրա ձեռքը տակավին բարձրացած է մնում։_

