
Վերջին ճակատամարտը եւ Տիրոջ գալուստը
(^1) _Ահա Տիրոջ օրերը կգան,
եւ քո ավարը կբաժանվի քո մեջ։_
(^2) _Եվ կհավաքի բոլոր ազգերին
Երուսաղեմի դեմ պատերազմի.
եւ քաղաքը կգրավվի,
տները կկողոպտվեն,
կանայք կպղծվեն,
եւ քաղաքի կեսը գերության կտարվի,
բայց իմ ժողովրդի մնացորդները չեն վերանա այն քաղաքից։_
(^3) _Եվ Տերը կելնի ու պատերազմ կտա այդ ազգերի դեմ,
ինչպես պատերազմի օրը՝ իր ճակատամարտի օրը։_
(^4) _Այն օրը նրա ոտքերը կկանգնեն Ձիթենյաց լեռան վրա՝
արեւելքից Երուսաղեմի դիմաց,
եւ Ձիթենյաց լեռը կպատռվի,
նրա մի կեսը՝ դեպի արեւելք,
նրա մյուս կեսը՝ դեպի ծովը.
շատ մեծ վիհ կլինի,
եւ լեռան մի կեսը կխոնարհվի դեպի հյուսիս,
նրա մյուս կեսը՝ դեպի հարավ։_
(^5) _Եվ ձորը կկցվի իմ լեռներին մինչեւ Ասայել ու կխցանվի,
ինչպես որ խցանվեց երկրաշարժի պատճառով
Հուդայի արքա Ոզիայի օրերին։
Եվ կգա կհասնի Տերը՝ իմ Աստվածը,
եւ բոլոր սուրբերը՝ նրա հետ։_
(^6) _Եվ կլինի, որ այն օրը լույս չի լինի,_


_բայց ցուրտ ու սառը_

(^7) _կլինի մի օր, եւ այդ օրը հայտնի է Տիրոջը.
ո՛չ ցերեկ կլինի, ո՛չ էլ գիշեր,
բայց երեկոյան լույս կլինի։_
(^8) _Այն օրը կենդանի ջուր կբխի Երուսաղեմում,
նրա մի կեսը՝ դեպի առջեւի ծովը,
նրա մյուս կեսը՝ դեպի հետեւի ծովը,
այդպես կլինի նաեւ ամռանն ու գարնանը։_
(^9) _Եվ Տերը թագավոր կլինի ողջ երկրի վրա։
Այն օրը մի Տեր կլինի, եւ նրա անունը՝ մի,_
(^10) _պատելով ողջ երկիրը, անապատը՝
Գաբայից մինչեւ Ռեմոն՝ Երուսաղեմի հարավային կողմը,
եւ Հռամն իր տեղում կմնա,
Բենիամինի դռնից մինչեւ Առաջին դռան տեղը,
մինչեւ Անկյունների դուռը,
մինչեւ Անամայելի աշտարակը,
մինչեւ թագավորի հնձանները։_
(^11) _Եվ կբնակվեն նրա մեջ,
եւ այլեւս նզովք չի լինի,
եւ Երուսաղեմը կբնակեցվի հույսով։_
(^12) _Եվ սրանք կլինեն այն հարվածները, որոնցով Տերը կհարվածի բոլոր ազգերին,
որ զորաժողով արեցին Երուսաղեմի դեմ.
նրանց մարմինները կհալվեն, մինչ իրենց ոտքերի վրա կանգնած լինեն,
նրանց աչքերը կծորեն իրենց ակնակապիճներից,
եւ նրանց լեզուները կհալվեն իրենց բերաններում։_
(^13) _Եվ այն օրը Տիրոջից մեծ վախ կլինի նրանց վրա,
եւ յուրաքանչյուրն իր ընկերոջ ձեռքից կբռնի
եւ իր ձեռքը կխառնվի իր ընկերոջ ձեռքին։_
(^14) _Հուդան կճակատամարտի Երուսաղեմում
եւ կհավաքի շրջակա բոլոր ազգերի կարողությունը՝
ոսկի, արծաթ եւ մեծ թվով հանդերձանք։_
(^15) _Եվ սրանք կլինեն հարվածները
ձիերի, ջորիների, ուղտերի, էշերի
եւ ամեն մի անասունի դեմ,
որ կլինեն այդ բանակների մեջ՝ ըստ նույն հարվածների։_
(^16) _Եվ կլինեն, որ երբ մնան Երուսաղեմի դեմ ելած բոլոր ազգերից,
տարեցտարի կելնեն՝ երկրպագելու Թագավորին՝ Ամենակալ Տեր Աստծուն,
եւ կատարելու Տաղավարահարաց տոնը։_
(^17) _Եվ կլինի, որ երբ չելնեն երկրի բոլոր ազգերից Երուսաղեմ՝
երկրպագելու Թագավորին՝ Ամենակալ Տեր Աստծուն,
սրանք եւս նրանց վրա կավելանան։_
(^18) _Եվ եթե եգիպտացիների ազգը չելնի ու չգա,
ապա նրանց դեմ կլինեն այն հարվածները,
որոնցով Տերը կհարվածի բոլոր այն ազգերին,
որ չեն ելնի Տաղավարահարաց տոնը կատարելու։_
(^19) _Նույնը կլինի եգիպտացիների մեղքերի համար
եւ բոլոր ազգերի մեղքերի համար,
որ չեն ելնի Տաղավարահարաց տոնը կատարելու։_
(^20) _Այն օրը ձիու սանձերի վրա կլինի Տիրոջ Սրբությունը։
Եվ կաթսաները՝ Տիրոջ տան մեջ, կլինեն որպես տաշտեր զոհասեղանի առջեւ։_
(^21) _Եվ ամեն կաթսա, որ Երուսաղեմում եւ Հուդայի մեջ է,
կընծայաբերվի Ամենակալ Տիրոջը։
Եվ կգան բոլոր նրանք,
ովքեր զոհ պիտի մատուցեն,
կվերցնեն դրանցից
ու կեփեն դրանցով.
եւ այլեւս այն օրը քանանացի չի լինի Ամենակալ Տիրոջ տանը։_


