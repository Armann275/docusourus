
(^1) _Դպրապետին՝ Կորխի որդիների՝ սաղմոս իմաստության_
(^2) _Ո՛վ Աստված, մեր ականջներով լսեցինք,
Ինչ որ մեր հայրերը պատմեցին մեզ.
Այն գործը, որ կատարեցիր նրանց օրերում, առաջին օրերում։_
(^3) _Քո ձեռքը վերացրեց հեթանոսներին
Եվ նրանց փոխարեն հաստատեց մեր հայրերին։
Չարչարեցիր ժողովուրդներին եւ դուրս հանեցիր նրանց._
(^4) _Ո՛չ իրենց սրով ժառանգեցին երկիրը,
Ո՛չ էլ իրենց բազուկը փրկեց իրենց,
Այլ քո աջը, քո բազուկն ու քո երեսի լույսը,
Քանզի սիրեցիր նրանց։_
(^5) _Դու ինքդ ես իմ թագավորը եւ իմ Աստվածը,
Որ տնօրինեցիր Հակոբի փրկությունները։_
(^6) _Քեզնով պիտի հարվածենք մեր թշնամիներին
Եվ քո անվամբ պիտի արհամարհենք մեր դեմ ելնողներին։_
(^7) _Ո՛չ աղեղիս վրա եմ հույս դրել,
Եվ ո՛չ էլ սուրս պիտի փրկի ինձ,_
(^8) _Այլ դու ես մեր թշնամիներից մեզ փրկողը
Եվ մեզ ատողներին ամոթահար անողը։_
(^9) _Ամեն օր Աստծով պարծենանք
Եվ նրա անվանը խոստովանենք հավիտյան։ Հանգիստ_
(^10) _Բայց արդ մերժեցիր եւ անարգեցիր մեզ
Եվ չելար մեր զորքի հետ, ո՛վ Աստված։_
(^11) _Մեզ թիկունք դարձնել տվեցիր մեր թշնամիների առաջ,
Եվ մեզ ատողները հափշտակեցին մեզ։_
(^12) _Մեզ ոչխարի պես տվեցիր մորթվելու
Եվ մեզ հեթանոսների մեջ ցրեցիր։_
(^13) _Առանց գնի վաճառեցիր քո ժողովրդին,
Եվ մեր աղաղակն այժմ թիվ-համար չունի։_
(^14) _Մեզ մեր հարեւանների նախատինքը դարձրիր
Եվ մեր դրացիների ծաղր ու ծանակը։_
(^15) _Մեզ հեթանոսների մեջ ասելիք դարձրիր,
Եվ ժողովուրդները մեր մասին լսելիս գլուխներն էին շարժում։_
(^16) _Ամեն օր նախատինքներս իմ առջեւ են,
Եվ երեսիս ամոթը պատել է ինձ_
(^17) _Նախատողի ու չարախոսի ձայնից,
Թշնամու եւ հալածողի երեսից։_
(^18) _Այս ամենը մեր գլխով անցավ,
Բայց մենք քեզ չմոռացանք
Ու չդրժեցինք քո Ուխտը,_
(^19) _Եվ մեր սրտերը չփոխվեցին։
Մեր շավիղները շեղեցիր քո ճանապարհներից,_
(^20) _Մեզ խոնարհեցրիր չարչարանքի տեղերում,
Եվ մեզ պատեցին ստվերները մահվան։_
(^21) _Մի՞թե մոռացանք մեր Աստծու անունը
Կամ ձեռք մեկնեցինք օտար աստվածներին։_
(^22) _Սակայն Աստված այդ կիմանա,
Որովհետեւ նա է քննում մեր սրտի գաղտնիքները։_
(^23) _Քանզի ամեն օր մեռնում ենք քեզ համար,
Համարվեցինք իբրեւ զոհաբերության նախատեսված ոչխարներ։_
(^24) _Զարթնի՛ր, Տե՜ր, ինչո՞ւ ես ննջում.
Ելի՛ր եւ մի՛ մերժիր մեզ ընդմիշտ։_
(^25) _Երեսդ ինչո՞ւ ես շրջում մեզնից,
Մեր նեղություններն ու աղքատությունը մոռանում։_
(^26) _Մեր անձերը մինչեւ գետին խոնարհվեցին,
Իսկ մեր մեջքերը հողին հավասարվեցին._
(^27) _Ելի՛ր, Տե՜ր, օգնի՛ր մեզ
Եվ փրկի՛ր մեզ հանուն քո անվան։_
