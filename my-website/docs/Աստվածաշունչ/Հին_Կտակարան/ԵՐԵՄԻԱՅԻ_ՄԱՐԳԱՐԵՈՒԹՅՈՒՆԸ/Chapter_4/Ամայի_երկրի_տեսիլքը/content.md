
Իսրայելի անվտանգ վերադարձը
(^1) _«Եթե Իսրայելը վերադառնալու է դեպի ինձ, թող վերադառնա,- ասում է Տերը,-
եթե հանուն Երուսաղեմի Աստծու
նա իր բերանից դուրս թափի գարշելի կուռքերի անունները,
վախենա ինձնից_
(^2) _եւ ճշմարտությամբ, իրավամբ ու արդարությամբ երդվի՝
“Տերը կենդանի է”,
նրանով պիտի օրհնվեն ազգերը
եւ նրանով փառաբանվեն»։_
(^3) Այսպես է ասում Տերը ձեզ՝ Հուդայի մարդկանց
_եւ Երուսաղեմի բնակիչներիդ.
«Հերկե՛ր հերկեք ձեզ համար, փշերի մեջ մի՛ սերմանեք։_
(^4) _Հուդայի մարդի՛կ եւ Երուսաղեմի բնակիչնե՛ր,
ձեր Աստծո՛ւ համար թլփատվեք, ձեր սրտի անթլփատությո՛ւնը թլփատեք,
որովհետեւ գուցե ձեր չար գործերի պատճառով
իմ բարկությունն իբրեւ հուր ելնի ու բորբոքվի,
եւ մեկը չգտնվի, որ հանգցնի այն»։_
(^5) _«Գուժե՛ք Հուդայի մեջ,
լուրը թող հասնի Երուսաղեմ,
ասացե՛ք, փո՛ղ հնչեցրեք երկրով մեկ,
աղաղա՛կ բարձրացրեք, գոչե՛ք,
հավաքվե՛ք եւ մտե՛ք պարսպապատ քաղաքները։_
(^6) _Ելեք փախե՛ք դեպի Սիոն,
շտապե՛ք, մի՛ դանդաղեք,
որովհետեւ ես չարիք ու մեծ կոտորած եմ բերելու հյուսիսից։_
(^7) _Առյուծն իր որջից դուրս եկավ,
որպեսզի հոշոտի ազգերին,
շարժվեց ու ելավ իր տեղից, որպեսզի քո երկիրն ավերակ դարձնի։
Քո քաղաքները քանդվելու են՝ այնտեղ բնակիչ չլինելու պատճառով։_
(^8) _Դրա համար քո՛ւրձ հագեք,
կոծե՛ք ու ճի՛չ բարձրացրեք,
քանզի Տիրոջ ցասումը հետ չդարձավ ձեզնից։_
(^9) _Այն օրը,- ասում է Տերը,-
թագավորն ու իշխանները սրտաբեկ պիտի լինեն,
քահանաները պիտի հիմարանան,
մարգարեները՝ ապշեն»։_
(^10) Եվ ես ասացի.
_«Ո՛վ Տիրակալ Աստված,
ուրեմն խաբելով խաբեցիր այդ ժողովրդին ու Երուսաղեմին,
քանի որ ասացիր՝ “Խաղաղություն պիտի լինի ձեզ”,
մինչդեռ սուրը նրանց անձերին պիտի հասնի։_
(^11) _Այն ժամանակ դու պիտի ասես այդ ժողովրդին ու Երուսաղեմին.
“Սա անապատում քո մոլորության համար է։
Իմ ժողովրդի դստեր ճանապարհը ո՛չ մաքրության,
ո՛չ էլ սրբության համար էր։_
(^12) _Լրության ոգին նրանցից գալու է դեպի ինձ.
այսուհետեւ ես էլ նրանց հետ իմ դատաստաններով եմ խոսելու”»։_
(^13) _Ահա նա ելնելու է որպես ամպ.
նրա կառքերը նման են մրրիկի,
նրա երիվարներն ավելի արագընթաց են, քան արծիվները։
Վա՜յ մեզ, որ թշվառացանք։_
(^14) _«Երուսաղեմ, լվա՛ քո սրտի չարությունները, որ փրկվես.
քո ցավերի խորհուրդները մինչեւ ե՞րբ պիտի մնան քո մեջ։_
(^15) _Բոթաբեր ձայն է հնչում Դանից_


_եւ տառապանքի լուր՝ Եփրեմի լեռից։_

(^16) _Ա՛յս բանը գուժեք ազգերին.
իմա՛ց տվեք, թե գնդեր են գալիս հեռավոր երկրից.
ահա հասել են Երուսաղեմ.
նրանք իրենց ձայնն են արձակում Հուդայի երկրի քաղաքների դեմ_
(^17) _եւ ինչպես ագարակի պահապաններ,
շրջապատել են այն։ Դու անտեսեցիր ինձ,- ասում է Տերը.-_
(^18) _քո ճանապարհներն ու քո ընթա՛ցքը քեզ հասցրին այդ ամենը։
Դա է քո չարությունը, ինչպես եւ դառնությունը, որ հասավ սրտիդ»։_
(^19) _Որովա՜յնս, որովայնս ցավ է ընկել, եւ հեծում են սրտիս զգայարանները։
Սիրտս ճմլվում է, եւ հոգիս հանգստություն չունի,
որովհետեւ ես շեփորի ձայն լսեցի
եւ պատերազմի ու թշվառության գույժ։_
(^20) _Հարված հարվածի վրա եկավ.
բողո՛ք բարձրացրեք, քանզի ողջ երկիրը միանգամից թշվառացավ,
վրանս խորտակվեց,
եւ քանդվեցին վրանիս ծածկոցները։_
(^21) _Մինչեւ ե՞րբ պիտի փախստականներ տեսնեմ,
շեփորի ձայն լսեմ։_
(^22) _Իմ ժողովրդի իշխաններն ինձ չճանաչեցին,
որովհետեւ նրանք ոչ թե խելացի, այլ անմիտ որդիներ են.
չարություն գործելիս իմաստուն են,
իսկ բարի բան անել չգիտեն։_
(^23) _Նայեցի երկրին. ամայի էր, ոչինչ չկար,
նայեցի դեպի երկինք, եւ չկար նրա լույսը։_
(^24) _Նայեցի եւ տեսա, որ լեռները երերում էին,
բոլոր բլուրները՝ սասանվում։_
(^25) _Նայեցի, բայց ահա մարդ չկար,
եւ երկնքի բոլոր թռչունները սարսափահար էին եղել։_
(^26) _Նայեցի եւ տեսա, որ Կարմելոսն ավերակ էր,
իսկ նրա բոլոր քաղաքները՝ հրի մատնված։
Տիրոջ պատճառով, նրա բարկության ու ցասման պատճառով դրանք կործանվեցին։_
(^27) Այսպես է ասում Տերը.
_«Ավերվելու է համայն երկիրը,
բայց ես չեմ բերելու նրա վախճանը։_
(^28) _Այս ամենի համար երկիրը սուգ պիտի անի,
եւ վերից երկինքը պիտի խավարի,
որովհետեւ ես ասացի եւ չեմ զղջալու,
ես ձեռնարկեցի եւ հետ չեմ կանգնելու դրանից»։_
(^29) _Հեծյալների ձայնից եւ լարված աղեղներից ամբողջ երկիրը խույս տվեց,
մարդիկ սողոսկեցին քարայրները,
թաքնվեցին անտառներում,
բարձրացան քարանձավները.
բոլոր քաղաքները լքվեցին,
ու նրանց մեջ մարդ չի բնակվում։_
(^30) _Իսկ դու, թշվառակա՛ն, ի՞նչ ես անելու։
Եթե կարմիր հագնես,
ոսկի զարդով զարդարվես ու քո աչքերին ծարիր քսես,
քո զարդարանքները զուր են լինելու։
Հոմանիներդ քեզ մերժեցին եւ հոգիդ առնել են ուզում։_
(^31) _Լսեցի քո հեծեծանքը,
որը կարծես իր անդրանիկ որդուն ծնելու երկունքով բռնված կնոջ ձայնը լիներ։
Սիոնի դստեր ձայնը պիտի նվաղի,
եւ նրա ձեռքերը պիտի թուլանան ու պիտի ասի.
«Վա՜յ ինձ, որովհետեւ հոգիս նվաղեց սպանվածների համար»։_
