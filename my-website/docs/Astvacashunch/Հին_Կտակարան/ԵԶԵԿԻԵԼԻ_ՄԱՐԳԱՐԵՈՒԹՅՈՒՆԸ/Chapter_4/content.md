

Եզեկիելը հայտնում է Երուսաղեմի պաշարման մասին
(^1) «Եվ դու, մարդո՛ւ որդի, քեզ համար մի աղյո՛ւս վերցրու, այն դի՛ր քո առաջ։ Դրա վրա կպատկերես Երուսաղեմ
քաղաքը,^2 շուրջը կհաստատես նրա պաշարումը։ Նրա շուրջը մարտկոցներ կշինես, պատնեշով կշրջապատես, շուրջը
բանակներ կկանգնեցնես ու պարսպակործաններ կտեղադրես չորս կողմը։ 3 Քեզ համար երկաթե մի տապակ կվերցնես
եւ այն՝ իբրեւ երկաթե պարիսպ, կկանգնեցնես քո ու քաղաքի միջեւ։ Դեմքդ էլ նրա վրա կուղղես, սա պաշարման մեջ կլինի,
եւ այն կպաշարես։ Սա նշան է Իսրայելի որդիների համար։ 4 Դու կննջես քո ձախ կողքի վրա եւ Իսրայելի տան
անիրավություններն էլ կդնես դրա վրա՝ ըստ այն օրերի թվի, որ ննջելու ես դրա վրա՝ հարյուր իննսուն օր, եւ նրանց
անիրավությունները կկրես։ 5 Ես քեզ եմ տվել նրանց երկու անիրավությունները օրերի թվով՝ հարյուր իննսուն օր։ Եվ
կկրես Իսրայելի տան անիրավությունները,^6 կամբողջացնես ամենը։ Դարձյալ կննջես՝ աջ կողքիդ վրա, եւ Հուդայի տան
անիրավությունները կկրես քառասուն օր. յուրաքանչյուր տարվա դիմաց մեկ օր եմ սահմանել քեզ։ 7 Դեմքդ կուղղես
դեպի Երուսաղեմի պաշարումը, կզորացնես բազուկներդ եւ նրա դեմ կմարգարեանաս։ 8 Իսկ ես ահա քեզ վրա
կապանքներ եմ դրել, եւ չես կարողանա շրջվել մի կողքից մյուսը, մինչեւ որ չլրանան արգելափակմանդ օրերը։ 9 Եվ դու
քեզ համար ա՛ռ ցորեն ու գարի, ոսպ ու ոլոռ, կորեկ ու հաճար, դրանք դի՛ր խեցե մի ամանի մեջ եւ քեզ համար հա՛ց
պատրաստիր։ Ու ըստ կողքիդ վրա քո քնելու օրերի թվի՝ հարյուր իննսուն օր, կուտես այն։ 10 Կերակուրդ կշռով կուտես.
օրական քսան սիկղ դրանից կուտես որոշված ժամերին։ 11 Ջուրն էլ մի դորակի չափով կխմես։ 12 Կերակուրդ գարուց
պատրաստված նկանակի ձեւով կուտես. մարդկանց կղանքի վրա կեփես այն, նրանց աչքի առաջ։ 13 Ու կասես. “Այսպես
է ասում Իսրայելի Տերը՝ Աստված. “Իսրայելի որդիներն այսպես՝ պղծությամբ են ուտելու իրենց հացն այն ազգերի մեջ,
ուր ցրիվ եմ տալու նրանց”»։ 14 Ես էլ ասում եմ. «Քա՛վ լիցի, Տե՛ր, Աստվա՛ծ Իսրայելի, թե հոգիս երբեւէ ապականվի
պղծությունների մեջ. ես մեռելոտի կամ գազանից հոշոտված անասունի միս ծննդիցս ի վեր մինչեւ այժմ երբեք չեմ կերել,
ու բերանս էլ որեւէ պիղծ միս չի մտել»։ 15 Եվ ինձ ասաց. «Ահա քեզ մարդու կղանքի փոխարեն արջառի թրիք եմ տվել.
դրա վրա կեփես հացդ»։
(^16) Ապա Տերն ինձ ասաց. «Մարդո՛ւ որդի, ահա ես վերացնում եմ Երուսաղեմում հացի պաշարը. թող հացը կշռով ու
պակասությամբ ուտեն, ջուրն էլ չափով ու պակասությամբ խմեն,^17 որպեսզի հացի ու ջրի կարոտ մնան։ Թող
կործանվեն մարդն ու իր եղբայրը եւ թող հյուծվեն իրենց անիրավությունների մեջ»։
