
Եզեկիելի առաջին տեսիլքը
(1.1 – 7.27)
Բուզիի որդի Եզեկիել քահանայի տեսիլքը , որ նա տեսավ քաղդեացիների երկրում՝ Քոբար գետի ափին։
Աստծու գահը
(^1) Երեսուներորդ տարում՝ չորրորդ ամսին, ամսվա հինգերորդ օրը, երբ ես Քոբար գետի ափին գերեվարվածների մեջ
էի, երկինքը բացվեց, եւ ես տեսա Աստծուց տրված մի տեսիլք։ 2 Ամսվա հինգերորդ օրն էր. դա Հովակիմ արքայի
գերության հինգերորդ տարին էր։ 3 Տիրոջ խոսքն ուղղվեց Եզեկիել քահանային՝ Բուզիի որդուն, քաղդեացիների
երկրում՝ Քոբար գետի ափին։ Այնտեղ Տիրոջ ձեռքը հանգչեց ինձ վրա,^4 ու տեսա, որ ահա մի հողմ բարձրացած գալիս
էր հյուսիսից, մի մեծ ամպ էլ՝ նրա կողքից։ Շուրջը լույս էր եւ հուր էր փայլատակում նրանից։ Նրա մեջ սաթի տեսքով մի
բան կար՝ ճառագայթներն էլ մեջը։ 5 Դրա մեջ չորս կենդանի էակների կերպարանքներ կային։ Եվ այս էր նրանց տեսքը.
նրանք մարդկային կերպարանք ունեին։ 6 Նրանցից ամեն մեկը չորս դեմք ուներ, ամեն մեկը՝ չորս թեւ։ 7 Նրանց ազդրերն
ուղիղ էին, ոտքերը՝ թեւավոր, կճղակները նման էին հորթերի կճղակների, եւ նրանցից կայծեր էին թափվում՝ նման պղնձի
փայլատակումներին։ Նրանց թեւերն արագաշարժ էին։ 8 Նրանց թեւերի տակ, նրանց չորս կողմերում, մարդկային ձեռքեր
կային։ Նրանք չորսն էլ երեսներ ու թեւեր ունեին։ Նրանք խառնված թեւակցում էին միմյանց։ 9 Գնալիս երեսները հետ
չէին դարձնում. յուրաքանչյուրն իր դեմքի ուղղությամբ էր գնում։ 10 Նրանց չորսի երեսներն էլ աջից մարդու ու առյուծի
կերպարանք ունեին, իսկ ձախից՝ եզան ու արծվի կերպարանք։ Այս էր նրանց կերպարանքը։ 11 Նրանց չորսի թեւերը
տարածված էին վերեւից. յուրաքանչյուր երկուսն իրար էին կցված, եւ երկուսը վերեւից ծածկում էին իրենց մարմինները։
(^12) Եվ յուրաքանչյուրն իր դեմքի ուղղությամբ էր գնում. դեպի ո՛ր կողմը հողմն էր փչում, նրանք այն կողմն էլ գնում էին եւ
գնալիս հետ չէին դառնում։ 13 Կենդանի էակների մեջ մի պատկեր կար՝ նման հրաբորբոք ածուխների եւ նման
լապտերների, որ խառնիխուռն շարժվում էր կենդանիների մեջ. կրակի լույս կար, եւ այդ կրակից փայլատակումներ էին
դուրս ցայտում։ 14 Կենդանի էակներն արագ էին ընթանում ու թեթեւ վերադառնում էին փայլակի նմանողությամբ։
(^15) Եվ ահա երկրի վրա՝ չորս կենդանի էակների հետեւից, յուրաքանչյուր կողմում մի անիվ էի տեսնում. անիվների
կերպարանքն ու դրանց շինվածքը ոսկեքարի տեսքն ունեին։ 16 Ե՛վ չորսի կերպարանքը, եւ՛ նրանց տեսքը, եւ՛ նրանց
կառուցվածքն այնպիսին էին, որ կարծես թե անվի մեջ անիվ էր պտտվում։ 17 Նրանք իրենց դեմքերի չորս ուղղությամբ
էլ գնում էին ու հետ չէին դառնում իրենց թիկունքով։ 18 Բարձր էին։ Նայում էի նրանց ու տեսնում, որ նրանց թիկունքները
չորս կողմերում լի էին աչքերով։ 19 Երբ կենդանի էակները գնում էին, անիվներն էլ նրանց հետ էին գնում, իսկ երբ երկրից
բարձրանում էին, անիվներն էլ էին բարձրանում։ 20 Որ կողմն ընթանում էին ամպն ու հողմը, կենդանի էակներն էլ գնում
էին, եւ անիվները նրանց հետ բարձրանում էին, որովհետեւ այդ անիվների մեջ կենդանի ոգի կար։ 21 Երբ նրանք գնում
էին, անիվներն էլ էին գնում, երբ կանգնում էին, կանգ էին առնում, երբ երկրից նրանք բարձրանում էին, անիվներն էլ
նրանց հետ էին բարձրանում, որովհետեւ այդ անիվների մեջ կենդանի ոգի կար։ 22 Եվ կենդանի էակների գլխավերեւում
երկնակամարի նման մի բան կար, որ բյուրեղի տեսք ուներ ու վերեւից տարածվում էր նրանց թեւերի վրա։ 23 Իսկ
երկնակամարի տակ նրանք, թեւերը պարզած, սավառնում էին իրար հետ. յուրաքանչյուրը երկուական թեւ, որով
ծածկում էին իրենց մարմինները։ 24 Երբ նրանք սավառնում էին, լսում էի նրանց թեւերի ձայնը՝ նման հորդառատ ջրերի
ձայնին եւ նման Ամենակալի ձայնին։ Իսկ երբ շարժվում էին, լսում էի իրարանցման ձայն՝ նման բանակումի ձայնին։ Երբ
նրանք կանգ էին առնում, թեւերն էլ դադար էին առնում։ 25 Եվ ահա, երբ նրանք կանգ էին առնում ու իրենց թեւերը
բարձրացնում, ավելի վերից, քան նրանց գլխավերեւի երկնակամարն էր, մի ձայն էր լսվում։ 26 Նրանց գլխավերեւում
գտնվող երկնակամարից է՛լ ավելի վեր, իբրեւ շափյուղա ակ՝ գահի պես մի բան կար, իսկ գահի վրա՝ մարդու
կերպարանքով մեկը։ 27 Սաթի տեսքով մի պատկեր էի տեսնում, նրանից ավելի ներքեւ՝ շուրջանակի կրակի տեսքով մի
պատկեր. գոտկատեղից վեր՝ արեգակի նմանությամբ, իսկ գոտկատեղից վար՝ կրակի։ 28 Եվ լույսը, որ նրա շուրջն էր
պատել, ուներ ծիածանի տեսք, որ անձրեւային օրերին տարածվում է ամպերի մեջ։ Եվ այսպես լույսի ահագին պատկեր
կար նրա շուրջը։

