
Սողոսի դարձը
(^1) Իսկ Սողոսը, որ տակավին Տիրոջ աշակերտներին սպառնալու եւ նրանց սպանելու կրքով էր լցված,
քահանայապետի մոտ եկավ 2 եւ նրանից Դամասկոսի ժողովարաններին ուղղված նամակներ խնդրեց, որպեսզի եթե
գտնի Տիրոջ ճանապարհին հետեւող որեւէ մեկին՝ տղամարդ կամ կին, կապված Երուսաղեմ բերի։ 3 Եվ ճանապարհին՝
Դամասկոսին մոտենալիս, հանկարծակի նրա շուրջը երկնքից մի լույս փայլատակեց։ 4 Եվ գետնին ընկնելով՝ լսեց մի
ձայն, որ իրեն ասում էր. «Սավո՜ւղ, Սավո՜ւղ, ինչո՞ւ ես հալածում ինձ»։ 5 Եվ նա ասաց. «Ո՞վ ես դու, Տե՛ր»։ Ձայնը
պատասխանեց. «Ես Հիսուսն եմ, որին դու հալածում ես։ 6 Իսկ հիմա ոտքի՛ ել ու մտի՛ր այդ քաղաքը. քեզ կասվի, թե ի՛նչ
պետք է անես»։ 7 Իսկ նրան ուղեկցող մարդիկ անշշունջ կանգնած էին. միայն ձայնն էին լսում, բայց ոչինչ չէին տեսնում։
(^8) Սողոսը գետնից վեր ելավ, սակայն բաց աչքերով ոչ ոքի չէր տեսնում։ Նրան ձեռքից բռնած մտցրին Դամասկոս։ 9 Երեք
օր այնտեղ էր, բայց չէր տեսնում. ո՛չ կերավ, ո՛չ էլ խմեց։
(^10) Դամասկոսում Անանիա անունով մի աշակերտ կար։ Տերը տեսիլքի մեջ նրան ասաց՝ Անանիա՛։ Նա ասաց.
«Այստեղ եմ, Տե՛ր»։ 11 Տերը նրան ասաց. «Ճամփա՛ ընկիր ու գնա՛ այն փողոցով, որ Ուղիղ է կոչվում, եւ Հուդայի տանը
կփնտրես Սողոս անունով տարսոնացուն, որ դեռ աղոթքի մեջ է»։ 12 Սողոսն էլ տեսիլքի մեջ տեսավ Անանիա անունով
մի մարդու, որ մտավ եւ ձեռքն իր վրա դրեց, որպեսզի տեսնի։ 13 Անանիան պատասխանեց. «Տե՛ր, շատերից լսեցի այդ
մարդու մասին, թե որքա՛ն չարիքներ է արել Երուսաղեմում քո սրբերին.^14 եւ այստեղ էլ քահանայապետներից
իշխանություն ունի կապանքի տակ պահելու բոլոր նրանց, որ քո անունն են կրում»։ 15 Տերը նրան ասաց. «Դու գնա՛,
որովհետեւ նա ինձ համար ընտրյալ անոթ է՝ իմ անունը տանելու հեթանոսների, թագավորների եւ Իսրայելի որդիների
առաջ.^16 քանի որ ես ինքս եմ նրան ցույց տալու, թե նա ինչքա՜ն պետք է չարչարվի իմ անվան համար»։ 17 Անանիան գնաց
եւ մտավ այն տունը եւ ձեռքը դնելով Սողոսի վրա՝ ասաց. «Սավո՛ւղ եղբայր, վե՛ր նայիր. ինձ Տերն ուղարկեց՝ Հիսուսը,
որը քեզ ճանապարհիդ երեւաց, որպեսզի տեսնես ու լցվես Սուրբ Հոգով»։ 18 Եվ իսկույն նրա աչքերից կեղեւի պես բաներ
թափվեցին. տեսնում էր։ Անմիջապես ոտքի ելավ ու մկրտվեց։ 19 Եվ սնունդ ընդունելով՝ զորացավ ու Դամասկոսում մի
քանի օր շարունակ աշակերտների հետ էր։


Սողոսի քարոզչությունը Դամասկոսում
(^20) Եվ անմիջապես ժողովարաններում Հիսուսին քարոզեց՝ ասելով, որ նա է Աստծու Որդին։ 21 Նրան լսողներն ամենքն
էլ զարմանում էին ու ասում. «Սա չէ՞ր, որ Երուսաղեմում հալածում էր Քրիստոսի անունը կրողներին, եւ այստեղ էլ նույն
բանի համար էր եկել, որպեսզի նրանց կապանքի տակ պահած տանի քահանայապետներին»։ 22 Բայց Սողոսն առավել
եւս էր զորանում եւ նեղն էր դնում Դամասկոսում բնակվող հրեաներին՝ համոզելով, որ սա է Քրիստոսը։ 23 Բազում օրեր
անցնելուց հետո հրեաները պայմանավորվեցին սպանել նրան։ 24 Նրանց դավադրությունը Սողոսին հայտնի դարձավ,
քանի որ գիշեր-ցերեկ քաղաքի դռների մոտ էին՝ նրան սպանելու դիտավորությամբ։ 25 Եվ աշակերտները գիշերով
վերցրին նրան ու պարսպից կախելով, զամբյուղի մեջ դրած՝ իջեցրին։
(^26) Երբ Սողոսը Երուսաղեմ եկավ, փորձում էր աշակերտներին հարել, բայց ամենքը վախենում էին նրանից, քանի որ
չէին հավատում, թե իսկապես աշակերտ էր դարձել։ 27 Բայց Բառնաբասը նրան վերցրեց բերեց առաքյալների մոտ ու
նրանց պատմեց, թե ինչպես ճանապարհին նա տեսել էր Տիրոջը, խոսել հետը եւ թե Դամասկոսում էլ Հիսուսի անունով
համարձակ քարոզել։ 28 Սողոսն աշակերտների հետ մտնում-ելնում էր Երուսաղեմ՝ համարձակորեն քարոզելով Տիրոջ
անունով։ 29 Խոսում ու վիճում էր հունախոս հրեաների հետ, որոնք մտածում էին սպանել նրան։ 30 Սակայն եղբայրները,
այս բանն իմանալով, նրան Կեսարիա իջեցրին եւ ուղարկեցին Տարսոն։
(^31) Սակայն եկեղեցին ամեն տեղ՝ ամբողջ Հրեաստանում, Սամարիայում ու Գալիլեայում խաղաղության մեջ էր եւ
ամրանալով ու ընթանալով Տիրոջ երկյուղով՝ Սուրբ Հոգու մխիթարությամբ աճում էր։
(^32) Եվ պատահեց, որ Պետրոսն այս բոլոր տարածքներում շրջելիս իջավ նաեւ այն սրբերի մոտ, որոնք բնակվում էին
Լյուդդայում։ 33 Եվ այնտեղ գտավ Ենեա անունով մի մարդու, որը, ութ տարուց ի վեր անդամալույծ լինելով, մահճի մեջ
պառկած էր։ 34 Պետրոսը նրան ասաց. «Ենեա՛ս, Տեր Հիսուս Քրիստոսը քեզ բժշկում է, վե՛ր կաց եւ շտկի՛ր անկողինդ»։
Նա իսկույն վեր կացավ։ 35 Լյուդդայում եւ Սարովնայում բնակվողները բոլորը տեսան նրան, եւ իրենք էլ դեպի Տերը
դարձան։
(^36) Հոպպեում աշակերտ դարձած մի կին կար՝ Տաբիթա անունով, որ թարգմանվում է Այծեմնիկ. նա բարի գործերով
եւ կատարած ողորմություններով լի էր։ 37 Այնպես եղավ, որ այդ օրերին նա հիվանդացավ ու մեռավ. նրան լողացրին եւ
դրեցին վերնատանը։ 38 Լյուդդան Հոպպեին մոտ էր, ուստի երբ աշակերտները լսեցին, որ Պետրոսն այնտեղ է, երկու
մարդ ուղարկեցին նրա մոտ՝ աղաչելով, որ անհապաղ իրենց մոտ գա։ 39 Պետրոսը վեր կացավ ու եկավ նրանց հետ։ Երբ
տեղ հասավ, նրան վերնատուն բարձրացրին։ Բոլոր այրիները շրջապատեցին նրան. լալիս էին եւ ցույց տալիս, թե ինչքան
հագուստներ եւ զգեստներ էր կարել Այծեմնիկն իրենց համար։ 40 Պետրոսը, բոլորին դուրս հանելով, ծնրադրեց, աղոթք
արեց եւ աճյունին դառնալով՝ ասաց. «Տաբիթա՛, հանուն Տեր Հիսուս Քրիստոսի վե՛ր կաց»։ Եվ նա բացեց աչքերն ու
Պետրոսին տեսնելով՝ ուղիղ նստեց։ 41 Պետրոսը ձեռքը մեկնեց նրան ու վեր կացրեց։ Այնուհետեւ կանչեց սրբերին ու
այրիներին եւ նրանց առաջ կենդանի կանգնեցրեց նրան։ 42 Ամբողջ Հոպպեում հայտնի դարձավ այս, եւ շատերը
հավատացին Տիրոջը։ 43 Եվ այնպես եղավ, որ Պետրոսը բավական երկար մնաց Հոպպեում՝ կաշեգործ ոմն Սիմոնի մոտ։
