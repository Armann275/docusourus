
Դեբովրայի եւ Բարակի երգը
(^1) Այդ օրը Դեբովրան եւ Աբինեեմի որդի Բարակը օրհներգեցին ու ասացին.
(^2) _«Իսրայելի զորավարների առաջնորդության
Եվ ժողովրդի հոժարության համար
Օրհնեցե՛ք Տիրոջը։_
(^3) _Լսե՛ք, թագավորնե՛ր,
Ունկնդի՛ր եղեք, նախարարնե՛ր,
Ես Տիրոջն եմ երգում,
Սաղմոս եմ ասում Իսրայելի Աստծուն։_
(^4) _Տե՛ր, երբ դու դուրս եկար Սեիրից,
Երբ չվեցիր Եդովմի դաշտերից,
Երկիրը շարժվեց, եւ երկինքը խռովվեց,
Ամպերը ջուր ցողեցին։_


(^5) _Լեռները շարժվեցին ներկայությունից Տիրոջ՝ նրա որ Սինայից է,
Տիրոջ՝ Իսրայելի Աստծու երեսից։_
(^6) _Անաթի որդի Սամեգարի օրերին,
Հայելի օրերին
Պակասեցին թագավորները,
Գնացին շավիղներով, խոտոր ճանապարհներով գնացին։_
(^7) _Իսրայելի մեջ հզորներ չմնացին,
չմնացին, մինչեւ որ մեջտեղ ելավ Դեբովրան,
մինչեւ որ մեջտեղ ելավ Իսրայելի մայրը։_
(^8) _Գարու հացի նման փափագեցին օտար, սնոտի աստվածների.
Այն ժամանակ դեռեւս անհայտ՝ նոր գեղարդներով
պատերազմեցին իշխանների քաղաքները՝
Քառասուն հազար մարդ՝ Իսրայելի մեջ։_
(^9) _Իմ սիրտը նվիրված է այն ամենին,
ինչ պատվիրել է Տերն Իսրայելին,
Ժողովրդի զորավորնե՛ր, օրհնեցե՛ք Տիրոջը։_
(^10) _Կեսօրին սպիտակ ձիեր հեծնողնե՛ր,
Դատավորների ատյան գնացողնե՛ր,_
(^11) _Ձա՛յն տվեք նվագածուներին ցնծացողների մեջ.
Այնտեղ թող գովաբանեն արդարությունը Տիրոջ.
Նա զորացրեց արդարությունն Իսրայելի մեջ,
Այն ժամանակ Տիրոջ ժողովուրդն իջավ քաղաքները։_
(^12) _Արթնացի՛ր, արթնացի՛ր, Դեբովրա՛,
Արթնացրո՛ւ բյուրավորներին ժողովրդի հետ.
Արթնացի՛ր, արթնացի՛ր, խոսի՛ր երգերով։
Զորացած՝ վե՛ր կաց, Բարա՛կ,
Գերի՛ր քո գերիներին, ո՜վ Աբինեեմի որդի։_
(^13) _Այնժամ մեծացավ նրա զորությունը,
Տերն ի՛նձ ենթարկեց ինձնից ուժեղներին։_
(^14) _Եփրեմի ժողովուրդը նրանց պատժեց հովիտներում.
Քո եղբայր Բենիամինը հետեւեց քո ժողովրդին։
Իմ մոտից՝ Մաքիրից, խուզարկուներ իջան,
Իսկ Զաբուղոնից՝ պատմության դպրի գավազան ունեցող ղեկավարներ։_
(^15) _Իսաքարի զորավարները Դեբովրայի եւ Բարակի հետ էին,
Եվ Բարակն իր ոտքերը տարածեց հովիտների վրա։
Ռուբենի տոհմերում
Մեծամեծ հուզմունք կար։_
(^16) _Ինչո՞ւ են նստել փարախների մեջ
Եվ լսում են ոչխարների մայունը,
Որպեսզի անցնեն Ռուբենի կողմը։
Սրտերի մեծ հուզմունք է բարձրացել։_
(^17) _Գադը Հորդանան գետի այն կողմում բնակվեց.
Դա՛ն, ինչո՞ւ ես պանդուխտ մնացել նավերի մեջ։
Ասերը ծովի եզերքին է բնակվում
Եվ նրա ծոցերում է ապրում։_
(^18) _Զաբուղոնի ժողովուրդն իրեն դնում է մահվան վտանգի մեջ,
Եվ Նեփթաղիմի ժողովուրդը վտանգում է իրեն դաշտի բարձունքներում։_
(^19) _Թագավորներ եկան եւ պատերազմեցին,
Այն ժամանակ տագնապեցին քանանացիների թագավորները Թանաքի մեջ,
Մակեդդովի ջրերի վրա.
Ագահությամբ արծաթ չառա։_
(^20) _Երկնքից պատերազմեցին աստղերն իրենց շրջաններից,
Պատերազմեցին Սիսարայի դեմ։_
(^21) _Կիսոնի հեղեղատը՝ այն հին հեղեղատը, քշեց նրանց.
Թող ես կոխոտեմ նրանց, թող իմ ոտքը զորանա։_
(^22) _Այն ժամանակ կտոր-կտոր եղան Մադդարոթի ձիերի գարշապարները։
Իմ գարշապարները գետնին հավասարեցրին նրանց ահարկու հպարտությունը։_
(^23) _“Նզովե՛ք Մարովզ քաղաքը,- ասում է Տիրոջ հրեշտակը,-
Անիծելով անիծե՛ք նրա բնակիչներին,
Որովհետեւ Տիրոջն օգնության չեկան,
Չեկան մարտնչելու նրա թշնամիների դեմ”։_
(^24) _Կանանց մեջ օրհնյալ լինի Հայելը՝
Կինեցի Քաբերի կինը,
Օրհնյալ լինի նա կանանց մեջ իր վրանում։_
(^25) _Ջուր խնդրեց, իսկ նա կաթ տվեց,
Իշխանների ամանով կարագ մատուցեց։_
(^26) _Իր ձախ ձեռքը ցցին մեկնեց,
Իր աջը՝ մուրճին՝ իսպառ ջախջախելու եւ ոչնչացնելու։
Հարվածեց Սիսարային,
Ջարդեց նրա ծնոտը,_


ցիցը խրեց նրա գլխի մեջ եւ սպանեց։
(^27) _Նա ծանրացած ընկավ նրա ոտքերի,
Ընկավ նրա ծնկների միջեւ,
Այնտեղ կորացավ, մինչեւ որ գետնին փռվեց, ընկավ թշվառականը։_
(^28) _Սիսարայի մայրը նայում էր վանդակավոր պատուհանից,
Տեսնում էր Սիսարայի մոտից եկողներին,
Իսկ նրա կառքն ուշանում էր գալու._

_- Ինչո՞ւ են նրա կառքի անիվները դանդաղ շարժվում։_

(^29) _Նրա իշխանների իմաստուն կանայք պատասխան էին տալիս նրան ու ասում,
Հենց ինքն էլ իր խոսքերին պատասխան էր տալիս ու ասում._
(^30) _“Ավար բաշխողները չե՞ն գտնի նրան,
Որ բարիք անեն բարեկամներին՝ ամեն մեկին բաժանելով իր ավարը,
Սիսարայից ստացված գույնզգույն ավարը,
Նկարազարդ, գույնզգույն երանգներով ավարը,
Գույնզգույն, նկարազարդ հյուսվածքներով նարոտը նրա պարանոցի վրա”։_
(^31) _Այսպես թող կորչեն քո բոլոր թշնամիները, Տե՛ր։
Քեզ սիրողները թող լինեն այնպես,
ինչպես արեւը, որ ծագում է իր զորությամբ»։_
Եվ երկիրը խաղաղվեց քառասուն տարի։
