
Մեռեալ պատկերիս դէմ ոխ մի՛ պահիր,
Անշունչ կերպարանքիս հետ մի՛ մտնի
դատաքննութեան,
Մահով տանջուածիս դու նոր հարուածներ մի՛
աւելացնի,
Կոտրուած խեցեղէն անօթիս հետ մի՛ մարտնչիր
ուժգնութեամբ,
Վճռով խոշտանգուածիս վրայ մի՛ բարկանայ
կրկին,
Կործանուած շինուածքիս մի՛ տար նոր
պատուհաս,
Սպանուած շանս վրայ քարեր մի՛ արձակիր,
Ջախջախուած լուիս վրայ մի՛ որոտայ
սաստկապէս,
Անարգ հողիս դէմ իբր անբարհաւաճի` մի՛ մռնչա
ուժգին,
Մոխրիս մերժելի մի՛ կանչիր դատաստանի
քննութեան,
Ցնդելի փոշուս մի՛ համարիր դու քեզ
ընդդիմամարտ,


Տիղմս տաղտկալի մի՛ կարծիր դու քեզ որպէս
ոսոխ,
Գարշութեանս անգոսնելի մի՛ վանիր իբրեւ
բռնամարտիկի,
Դուրս շպրտուելիք կոճղիս մի՛ պահիր գեհենի
համար որպէս վառելիք,
Այսքան խօսքերով բազմաթիւ անգամ
կշտամբուածիս
Դու էլ վերստին մի՛ յանդիմանիր:
