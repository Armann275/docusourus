
(^1) _Դպրապետին՝ լուսածագին։ Սաղմոս Դավթի_
(^2) _Աստվա՜ծ, Աստվա՜ծ իմ, նայի՛ր ինձ,
Ինչո՞ւ լքեցիր ինձ.
Հանցավոր խոսքերիս պատճառով
Ուշացավ փրկությունն իմ։_
(^3) _Աստվա՜ծ իմ, ցերեկով քեզ աղոթեցի,
Բայց ինձ չլսեցիր,
Եվ գիշերվա մեջ, բայց ինձ չանսացիր։_
(^4) _Սրբերի մեջ ես ապրում դու
Եվ գովերգվում Իսրայելում։_
(^5) _Քե՛զ հուսացին մեր հայրերը,
Քեզ հուսացին, եւ փրկեցիր նրանց։_
(^6) _Դեպի քեզ իրենց ձայնը բարձրացրին եւ ապրեցին,
Քեզ հուսացին եւ չամաչեցին։_
(^7) _Ես որդ եմ եւ ոչ թե մարդ,
Մարդու կապկանք,
Ժողովրդի կապկանք։_
(^8) _Բոլոր ինձ տեսնողներն արհամարհում էին ինձ՝
Շարժելով շուրթերը եւ օրորելով գլուխներն իրենց._
(^9) _«Հուսաց Տիրոջը,
Ուրեմն թող ազատի եւ փրկի նրան,
Եթե նա հաճելի է Տիրոջը»։_
(^10) _Դու ես, որ հանեցիր ինձ արգանդից,
Մորս ստինքներից իմ հույսը դարձար._
(^11) _Քե՜զ հանձնվեցի ես արգանդից,
Մորս որովայնից դու ես իմ Աստվածը։_
(^12) _Մի՛ հեռացիր ինձանից,
Քանզի վտանգները մոտ են,
Եվ չկա մեկը, որ օգնի ինձ։_
(^13) _Բազում եզներ շրջապատեցին ինձ,
Եվ գեր ցուլերը, պաշարելով ինձ,_
(^14) _Ինձ վրա բացեցին բերաններն իրենց՝
Մռնչացող եւ հափշտակող առյուծի նման։_
(^15) _Ես հեղվեցի ջրի նման.
Իմ բոլոր ոսկորները խախտվեցին,
Եվ սիրտս հալած մոմ դարձավ որովայնիս մեջ։_
(^16) _Խեցու նման չորացավ իմ զորությունը,
Լեզուս քիմքիս կպավ,
Եվ ինձ իջեցրին մահվան հողի մեջ։_
(^17) _Շուրջս բազում շներ հավաքվեցին,
Եվ չարագործների խմբերն ինձ պաշարեցին։
Ձեռքերս ու ոտքերս ծակեցին_
(^18) _Եվ հաշվեցին բոլոր ոսկորներս.
Նրանք ուշիուշով նայեցին ու տեսան ինձ։_
(^19) _Իրար մեջ բաժանեցին իմ հագուստները
Եվ պատմուճանիս վրա վիճակ գցեցին։_
(^20) _Դու, Տե՜ր, օգնությունդ մի՛ հեռացրու ինձանից
Եվ ինձ օգնելո՛ւ շտապիր, Տե՜ր։_
(^21) _Փրկի՛ր ինձ սրից
Եվ շների ձեռքերից՝ միամորիկիս։_
(^22) _Ազատի՛ր ինձ առյուծի բերանից
Եվ խոնարհությունն իմ՝ ռնգեղջյուրից։_
(^23) _Պիտի հռչակեմ քո անունն իմ եղբայրներին
Եվ օրհնեմ քեզ հավաքի մեջ։_
(^24) _Տիրոջ երկյուղածնե՛ր, օրհնե՛ք Տիրոջը,
Եվ Հակոբի ամեն զավակ թող փառաբանի նրան։
Իսրայելի սերնդի ամեն զավակ թող երկյուղի Տիրոջից,_
(^25) _Քանզի Տերը չարհամարհեց,
Չանարգեց աղքատիս աղոթքը_


_Եվ ինձնից երես չդարձրեց,
Այլ երբ աղոթեցի, ինձ լսեց։_

(^26) _Քեզանից եմ սկսում օրհներգությունս մեծ հավաքներում։
Ուխտս պիտի կատարեմ
Նրա բոլոր երկյուղածների առջեւ։_
(^27) _Անտունները պիտի ուտեն ու հագենան,
Տիրոջը փնտրողները պիտի օրհնեն նրան.
Նրանց սրտերը պիտի ապրեն հավիտյանս հավիտենից։_
(^28) _Երկրի բոլոր ծագերը կհիշեն եւ դեպի Տերը կդառնան,
Բոլոր ազգատոհմերը կերկրպագեն նրան,_
(^29) _Որովհետեւ Տիրոջն է արքայությունը,
Եվ նա է տիրում բոլոր հեթանոսների վրա։_
(^30) _Կերան եւ երկրպագեցին նրան
Երկրի բոլոր կշտացածները.
Բոլոր հող իջնողները
Նրա առջեւ պիտի ընկնեն։
Նրանով է հոգիս ապրում,_
(^31) _Եվ նրան պիտի ծառայի իմ զավակը։
Գալիք սերունդներին պիտի պատմեն Տիրոջ մասին,_
(^32) _Դեռ ծնվելիք ժողովրդին, որին Տերն ստեղծեց,
Պիտի պատմեն արդարության մասին։_
