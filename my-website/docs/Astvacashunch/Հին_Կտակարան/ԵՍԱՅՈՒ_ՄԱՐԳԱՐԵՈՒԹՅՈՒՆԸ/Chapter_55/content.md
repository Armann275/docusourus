
Եկեք առանց արծաթի
(^1) _«Ո՛վ դուք, որ ծարաված եք, գնացե՛ք ջրի,
եւ դուք, որ բոլորովին արծաթ չունեք,
գնացե՛ք, գնե՛ք ու կերե՛ք առանց արծաթի,
առանց գինու եւ ճարպի համար վճարելու։_
(^2) _Բայց ինչո՞ւ եք արծաթով մի բան գնում, որը հաց չէ, եւ
ձեր վաստակը վատնում ոչ կշտանալու համար։
Լսե՛ք ինձ եւ բարիքնե՛ր ճաշակեք,
ու բարության մեջ ձեր հոգիները վայելք պիտի զգան։_
(^3) _Ակա՛նջ դրեք ինձ եւ հետեւե՛ք իմ ճանապարհին։
Լսե՛ք ինձ, եւ ձեր հոգիները կապրեն բարության մեջ,
ու ես ձեզ հետ հավիտենական ուխտ կկնքեմ՝
շնորհելով ձեզ Դավթին խոստացված անանց սրբությունները։_
(^4) _Ահա նրան տվեցի որպես վկայություն
ազգերին, իշխան եւ հրամանատար նրանց։_
(^5) _Քեզ չիմացող ազգերը պիտի կանչեն քեզ,
եւ քեզ չճանաչող ժողովուրդները քեզ մոտ պիտի ապաստանեն
հանուն Տիրոջ՝ քո Աստծու, Իսրայելի Սրբի, որը փառավորեց քեզ»։_
(^6) _Փնտրե՛ք Տիրոջը եւ երբ գտնեք,
կանչե՛ք նրան.
երբ նա ձեզ մոտենա,_
(^7) _ամբարիշտը թող հրաժարվի իր ընթացքից,
անօրեն մարդը՝ իր խորհուրդներից,
թող նա վերադառնա Տիրոջ մոտ_


_եւ ողորմություն կգտնի
մեր Աստծու մոտ,
որը բազմապատիկ թողություն պիտի շնորհի ձեր անօրենություններին։_

(^8) _«Իմ խորհուրդները նման չեն ձեր խորհուրդներին,
եւ ոչ էլ իմ ճանապարհները՝ ձեր ճանապարհներին,-
ասում է Տերը,-_
(^9) _այլ ինչպես երկինքն է հեռու երկրից,
այնպես էլ իմ ճանապարհներն են հեռու ձեր ճանապարհներից,
եւ իմ խորհուրդները՝ ձեր խորհուրդներից։_
(^10) _Ինչպես որ, ասենք, երբ անձրեւ կամ ձյուն է իջնում երկնքից
եւ կրկին այնտեղ չի վերադառնում, քանի դեռ չի ոռոգել երկիրը,
չի ծլեցրել ու պտղաբերել այն,
սերմանողին սերմ եւ ուտելու հաց չի տվել,_
(^11) _այդպես էլ պիտի լինի իմ խոսքը, որ ելնում է իմ բերանից.
նա դատարկ չի վերադառնալու,
մինչեւ որ չկատարի այն,
ինչ կամենում եմ ես։
Պիտի հեշտացնեմ քո ճանապարհները,
որպեսզի իմ հրահանգներն էլ դու պահպանես։_
(^12) _Ուրախությամբ պիտի ելնեք եւ ցնծությամբ պիտի սովորեք.
լեռներն ու բլուրները պիտի խայտան,
խնդությամբ ընդունեն ձեզ,
եւ անտառի բոլոր ծառերը պիտի ծափահարեն ձեզ իրենց ճյուղերով։_
(^13) _Գիհու փոխարեն նոճի պիտի բուսնի,
դժնիկի փոխարեն մրտենի պիտի աճի.
եւ դա պիտի լինի հանուն Տիրոջ
եւ ի նշան հավիտենականության, եւ երբեք չի նվազի»։_
