
Եղելությունների հերքումը
(^1) Հոբը նորից խոսեց ու ասաց.
(^2) _«Ակա՛նջ դրեք, ակա՛նջ դրեք խոսքերիս։
Երանի չլիներ ձեզանից եկած մխիթարանքը։_
(^3) _Թո՛ւյլ տվեք դուք ինձ, ու ես կխոսեմ.
գուցե չայպանեք խոսքերիս համար։_
(^4) _Իմ կշտամբանքը մարդկա՞նց կողմից է.
եւ ինչո՞ւ չպետք է բարկանամ։_
(^5) _Զարմանում եք՝ նայելով վրաս,
ձեռքներդ ծնոտներիդ դրած։_
(^6) _Հենց որ հիշում եմ, տագնապում եմ,
քանզի ցավերն են պատել մարմինս։_
(^7) _Այդ ինչո՞ւ են ամբարիշտներն ապրում,
ծերանում, բայց հարուստ են մնում։_
(^8) _Նրանց սերունդն ըստ ցանկության է,
եւ զավակները՝ աչքների առաջ։_
(^9) _Նրանց տները հաջողված են, բարգավաճ,
եւ ոչ մի տեղից՝ դույզն-ինչ երկյուղ։
Տիրոջից տանջանք չի հասնում նրանց։_
(^10) _Նրանց կովերը հաստատ ծնում են,
հղիությունը երբեք չի վիժում._
(^11) _նրանց ձագերն իրենց առջեւ են մշտապես։
Նրանց երեխաները խաղում են՝_
(^12) _ձեռքներն առած քնար ու սաղմոսարան,
եւ ուրախանում երգերի ձայնից։_
(^13) _Ամբարիշտները կյանքները բարիքների մեջ են ավարտել,
եւ գերեզմաններում հանգիստ ննջում են։_
(^14) _Եվ Տիրոջն ասում են. «Հեռո՛ւ ինձանից.
քո ուղիները չեմ կամենում ես ճանաչել հիմա։_
(^15) _Ի՞նչ շահ ունենք, որ ծառայենք նրան,
ի՞նչ օգուտ կա, որ նրան մոտենանք»։_
(^16) _Սրանց ձեռքին են բարիքները.
չի նայում ամբարիշտների արարքներին։_
(^17) _Սակայն ամբարիշտների ճրագը կմարի.
նրանց կհասնի կործանումը.
զայրույթից վրեժի երկունքը կբռնի նրանց։_
(^18) _Ու կլինեն իբրեւ հարդ՝ հողմի բերանին,
կամ թե չէ իբրեւ փոշի՝ մրրիկից քշվող։_
(^19) _Իր ունեցվածքը մի օր վերջ կտա իր որդիներին.
Տերը կհատուցի եւ ճանաչել կտա իրեն։_
(^20) _Նրա աչքերը կտեսնեն իր սպանվելը,
ու Տիրոջ ձեռքից չի ազատվի։_
(^21) _Որովհետեւ իր տան մեջ ապրում է իր կամքի համաձայն.
նրա ամիսների թիվը կպակասի։_
(^22) _Չէ՞ որ Տերն է, որ ուսուցանում է հանճար, գիտություն,
քանի որ ինքն է քննում իմաստուններին։_
(^23) _Նույնիսկ ամենաբարեկեցիկն ու հաջողակը,
այնպիսին անգամ կմեռնի՝ սաստիկ անզգամ լինելով։_
(^24) _Իր որովայնը ճարպակալած է.
ու իր ուղնուծուծը քամվելու է։_
(^25) _Հոգու դառնությունը կսպանի նրան, ու չի ճաշակի իր բարիքներից։_
(^26) _Բոլորը մեկտեղ կննջեն երկրի ընդերքում.
եւ ապականությունը կծածկի նրանց։_
(^27) _Եվ հիմա գիտեմ, որ հանդգնությամբ հասել եք վրաս։_
(^28) _Հիմա դուք կասեք. «Իշխանի տունը որտե՞ղ է.
ո՞ր հարկի տակ են ամբարիշտները բնակվում»։_
(^29) _Հարցրե՛ք ճանապարհի անցորդներին._


_եւ նրանց ցուցումները մի՛ արհամարհեք։_

(^30) _Չարը շտապում է դեպի անդարձ կորստյան այն օրը.
քշվում է դեպի օրը հատուցման։_
(^31) _Ո՞վ է պատմելու նրա առաջ իր վարքի մասին,
արածի համար ո՞վ պիտի հատուցի նրան։_
(^32) _Եվ ինքը դեպի գերեզման ուղղվեց.
անքուն անցկացրեց-մնաց տապանում._
(^33) _ձորի խիճերը քաղցր թվացին։
Նրա հետեւից կգնան բոլորը,
իսկ առջեւից էլ՝ մարդիկ բյուրավոր։_
(^34) _Եվ ինչո՞ւ եք զուր տեղը ջանում մխիթարել ինձ.
ձեր կողմից ինձ հանգստացնելն անիմաստ է»։_
