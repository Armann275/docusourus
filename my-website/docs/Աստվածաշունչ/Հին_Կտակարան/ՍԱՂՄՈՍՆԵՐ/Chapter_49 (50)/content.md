
(^1) _Սաղմոս Ասափի
Աստվածների Աստված Տերը խոսեց.
Ձայն տվեց երկրին արեւելքից մինչեւ արեւմուտք։_
(^2) _Սիոնից է նրա մեծ վայելչությունն
Ու փրկության գեղեցկությունը։_
(^3) _Մեր Աստված գալու է հայտնապես,
Եվ մեր Աստվածը չի լռելու։
Նրա առջեւ հուր պիտի բորբոքվի,
Եվ նրա շուրջը՝ սաստիկ մրրիկ։_
(^4) _Նա վերեւից պիտի կանչի երկինքը եւ երկիրը՝
Դատելու իր ժողովրդին։_
(^5) _Իր մոտ է հավաքելու իր սրբերին
Եվ նրանց, ովքեր ուխտի զոհեր են դնում
Իր սեղանի վրա։_
(^6) _Երկինքը պիտի պատմի նրա արդարությունը,
Որովհետեւ Աստված դատավոր է։ Հանգիստ_
(^7) _«Լսի՛ր, իմ ժողովո՛ւրդ, եւ ես քեզ կասեմ,
Եվ դու, Իսրայե՛լ, քո դեմ կվկայեմ.
Ես եմ Աստվածը՝ քո Աստվածը։_
(^8) _Ինձ զոհաբերություններ ես անում,
Այդ մասին չէ, որ կշտամբում եմ քեզ.
Քո ողջակեզները միշտ իմ առջեւ են։_
(^9) _Բայց քո տնից արջառ չեմ ընդունի,
Ոչ էլ կարիք ունեմ նոխազների քո հոտից։_
(^10) _Քանզի իմն են անտառի բոլոր գազանները,
Լեռների երեներն ու բոլոր անասունները։_


(^11) _Ճանաչում եմ երկնքի բոլոր թռչուններին,
Եվ դաշտի վայրի գեղեցկությունն ինձ մոտ է։_
(^12) _Եթե քաղցեմ, քեզ ոչինչ չեմ ասի,
Քանզի իմն է աշխարհն իր ամբողջությամբ։_
(^13) _Ես չեմ ուտում քո արջառների միսը,
Ես չեմ ըմպում քո նոխազների արյունը։_
(^14) _Ինձ՝ Աստծուն, ավելի շուտ օրհնությո՛ւն մատուցիր.
Ուխտդ կատարի՛ր Բարձրյալի առջեւ։_
(^15) _Քո նեղության օրը կկանչես դու ինձ,
Եվ ես քեզ կփրկեմ, եւ դու ինձ կփառաբանես»։ Հանգիստ_
(^16) _Սակայն մեղավորին Աստված ասում է.
«Իսկ դու ինչո՞ւ ես պատմում իմ արդարությունը
Կամ ուխտս քո բերանն ես առնում։_
(^17) _Դու, որ ատեցիր իմ խրատը, մերժեցիր
Եվ հետ նետեցիր բերանիս բոլոր խոսքերը։_
(^18) _Երբ գողեր էիր տեսնում, ընթանում էիր նրանց հետ,
Շնացողների հետ բաժնեկից լինում։_
(^19) _Բերանդ չարություն էր բազմացնում,
Եվ լեզուդ՝ նենգություն նյութում։_
(^20) _Նստած չարախոսում էիր եղբորիցդ
Եվ քո մոր որդու վրա գայթակղություն էիր բարդում։_
(^21) _Այս բոլորն արեցիր, ու ես լռեցի, ո՛վ անօրեն.
Քո մտքում կարծեցիր, թե ես քեզ կնմանվեմ։
Արդ, պիտի հանդիմանեմ եւ այս ամենը քո առջեւ դնեմ։_
(^22) _Իմացե՛ք բոլորդ, որ մոռացել եք Աստծուն.
Գուցե երբեւէ հարձակման ենթարկվեք,
Եվ չգտնվի մեկը, որ ազատի ձեզ։_
(^23) _Օրհնությո՛ւնը ինձ կփառավորի.
Ով իր ճանապարհը ուղիղ կգծի,
Նրան ցույց կտամ Աստծու տված փրկությունը»։_
