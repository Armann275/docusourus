
Հիսուսի մատնությունը եւ ձերբակալությունը
( Մտթ. 26.47-56, Մրկ. 14.43-50, Ղուկ. 22.47-53)
(^1) Այս ամենն ասելուց հետո Հիսուսն աշակերտներով հանդերձ ելավ գնաց Կեդրովնի ձորի մյուս կողմը, որտեղ մի
պարտեզ կար, ուր մտան ինքն ու իր աշակերտները։ 2 Հուդան էլ, որ նրան մատնելու էր, գիտեր այդ տեղը, որովհետեւ
Հիսուսն ու իր աշակերտները շատ անգամ էին այնտեղ հավաքվել։ 3 Եվ Հուդան, իր հետ վերցնելով գունդը եւ
քահանայապետների ու փարիսեցիների կողմից ուղարկված պահակների, այնտեղ եկավ ջահերով, լապտերներով ու
զենքերով։ 4 Իսկ Հիսուսը, իր վրա եկող այս ամենը տեսնելով, դուրս ելավ ու նրանց ասաց. «Ո՞ւմ եք փնտրում»։ 5 Նրան
պատասխանեցին՝ Հիսուս Նազովրեցուն։ Հիսուսը նրանց ասաց. «Ես եմ»։ Նրանց հետ էր նաեւ Հուդան, որ մատնում էր


նրան։ 6 Երբ Հիսուսն ասաց՝ «Ես եմ», հետ-հետ գնացին ու ընկան գետնին։ 7 Դարձյալ նրանց հարցրեց. «Ո՞ւմ եք
փնտրում»։ Նրանք ասացին՝ Հիսուս Նազովրեցուն։ 8 Հիսուսը նրանց պատասխանեց. «Ձեզ ասացի՝ ես եմ. արդ, եթե ինձ
եք փնտրում, նրանց թո՛ւյլ տվեք գնալու».^9 որպեսզի կատարվի խոսքը, որ ասել էր՝ «Նրանց, ում ինձ տվեցիր, նրանցից
եւ ոչ մեկին չկորցրի»։ 10 Իսկ Սիմոն Պետրոսը, որովհետեւ սուր ուներ, քաշեց այն, հարվածեց քահանայապետի ծառային
ու կտրեց նրա աջ ականջը։ Ծառայի անունը Մաղքոս էր։ 11 Հիսուսը Պետրոսին ասաց. «Սուրդ պատյանի մե՛ջ դիր. մի՞թե
չպիտի խմեմ բաժակը, որ Հայրը տվեց ինձ»։

(^12) Իսկ գունդը, հազարապետը եւ հրեաների պահակները բռնեցին Հիսուսին ու կապեցին։
( _Մտթ_. 26.57-68, _Մրկ_. 14.53-65, _Ղուկ_. 22.66-71)
(^13) Նրան նախ տարան Աննայի մոտ, որը Կայիափայի՝ այդ տարվա քահանայապետի աներն էր։ 14 Սա այն Կայիափան
էր, որ հրեաներին խրատ տվեց, թե ավելի լավ է, որ ժողովրդի համար մեկ մարդ մեռնի։
( _Մտթ_. 26.69-75, _Մրկ_. 14.66-72, _Ղուկ_. 22.54-62)
(^15) Եվ Հիսուսի հետեւից գնում էին Սիմոն Պետրոսն ու մյուս աշակերտը։ Եվ քանի որ այդ աշակերտը
քահանայապետին ծանոթ էր, Հիսուսի հետ մտավ քահանայապետի տան գավիթը։ 16 Իսկ Պետրոսը կանգնել էր դռան
մոտ՝ դրսում։ Այդ մյուս աշակերտը՝ քահանայապետի ծանոթը, դուրս ելավ, դռնապանին ասաց ու Պետրոսին ներս
մտցրեց։ 17 Դռնապան աղջիկը Պետրոսին ասաց. «Չէ՞ որ դու էլ այդ մարդու աշակերտներից ես»։ Եվ նա ասաց. «Ո՛չ,
չեմ»։ 18 Այնտեղ կային ծառաներ ու պահակներ, որոնք, քանի որ ցուրտ էր, խարույկ էին վառել ու տաքանում էին։
Պետրոսն էլ նրանց հետ կանգնել ու տաքանում էր։ 19 Իսկ քահանայապետը Հիսուսին սկսեց հարցնել նրա աշակերտների
ու նրա վարդապետության մասին։ 20 Հիսուսը նրան պատասխանեց. «Ես բացահայտ խոսեցի աշխարհում. ես միշտ
տաճարում ու ժողովարանում եմ ուսուցանել, որտեղ հավաքվում էին բոլոր հրեաները. ծածուկ ոչինչ չեմ խոսել։ 21 Ինձ
ինչո՞ւ ես հարցուփորձ անում. հարցուփո՛րձ արա նրանց, ովքեր լսել են, թե ես նրանց հետ ի՛նչ եմ խոսել. ահավասիկ
նրանք գիտեն, թե ի՛նչ եմ ասել»։ 22 Երբ նա այս ասաց, այնտեղ կանգնած պահակներից մեկը, Հիսուսին մի ապտակ
տալով, ասաց. «Այդպե՞ս ես պատասխան տալիս քահանայապետին»։ 23 Հիսուսը նրան ասաց. «Եթե վատ բան ասացի,
վկայիր վատի՛ մասին, իսկ եթե լավ, ինձ ինչո՞ւ ես խփում»։ 24 Եվ Աննան նրան կապած ուղարկեց Կայիափա
քահանայապետի մոտ։
(^25) Եվ Սիմոն Պետրոսն այնտեղ կանգնած տաքանում էր։ Նրան ասացին. «Չէ՞ որ դու էլ նրա աշակերտներից ես»։ Նա
ուրացավ ու ասաց. «Ո՛չ, չեմ»։ 26 Եվ քահանայապետի ծառաներից մեկը՝ նրա ազգականը, որի ականջը Պետրոսը կտրել
էր, ասաց. «Չէ՞ որ ես ինքս պարտեզում տեսա քեզ նրա հետ»։ 27 Պետրոսը դարձյալ ուրացավ, եւ աքաղաղն անմիջապես
կանչեց։
( _Մտթ_. 27.1-2, 11-14, _Մրկ_. 15.1-5, _Ղուկ_. 23.1-5)
(^28) Կայիափայի մոտից Հիսուսին տարան կուսակալի ապարանքը։ Թեեւ այգաբաց էր, բայց նրանք ապարանք չմտան,
որպեսզի չպղծվեն եւ որպեսզի զատկական ընթրիքը կարողանան ուտել։ 29 Ուստի Պիղատոսն ինքը դուրս ելավ նրանց
մոտ ու ասաց. «Այս մարդու մասին ի՞նչ ամբաստանություն եք ներկայացնում»։ 30 Նրան պատասխանեցին. «Եթե սա
չարագործ չլիներ, ապա նրան քո ձեռքը չէինք մատնի»։ 31 Պիղատոսը նրանց ասաց. «Դուք վերցրե՛ք նրան եւ ձեր Օրենքի
համաձայն նրան դատե՛ք»։ Հրեաները նրան ասացին. «Մեզ համար որեւէ մեկին սպանելն օրինավոր չէ»^32 (որպեսզի
կատարվի Հիսուսի այն խոսքը, որ նա ասաց՝ նշելով, թե ինքն ի՛նչ մահով էր մեռնելու)։ 33 Պիղատոսը դարձյալ ապարանք
մտավ, կանչեց Հիսուսին ու ասաց նրան. «Դո՞ւ ես հրեաների թագավորը»։ 34 Հիսուսը պատասխանեց. «Դու քեզնի՞ց ես
այդ ասում, թե՞ իմ մասին ուրիշներն ասացին քեզ»։ 35 Պիղատոսը պատասխանեց. «Մի՞թե ես էլ հրեա եմ. քո ազգն ու
քահանայապետները մատնեցին քեզ իմ ձեռքը. ասա՛, ի՞նչ ես արել»։ 36 Հիսուսը պատասխանեց. «Իմ թագավորությունն
այս աշխարհից չէ. եթե իմ թագավորությունն այս աշխարհից լիներ. չէ՞ որ իմ հետեւորդներն արդեն կմարտնչեին,
որպեսզի հրեաների ձեռքը չմատնվեմ. բայց, արդ, իմ թագավորությունն այս աշխարհից չէ»։ 37 Պիղատոսը նրան ասաց.
«Եթե այդպես է, ուրեմն դու թագավո՞ր ես»։ Հիսուսը նրան պատասխանեց. «Դու ես ասում, որ թագավոր եմ, բայց ես
դրա համար իսկ ծնվել ու աշխարհ եմ եկել, որպեսզի վկայեմ ճշմարտության մասին։ Ամեն մարդ, որ ճշմարտությունից
է, իմ ձայնը լսում է»։ 38 Պիղատոսը նրան հարցրեց. «Ի՞նչ է ճշմարտությունը»։ Երբ այս ասաց, անմիջապես դուրս ելավ
հրեաների մոտ ու ասաց նրանց. «Ես նրա մեջ ոչ մի հանցանք չեմ գտնում:
( _Մտթ_. 27.15-26, _Մրկ_. 15.6-15, _Ղուկ_. 23.13-25)
(^39) Բայց դուք սովորություն ունեք, որ Զատկին ձեզ համար մի բանտարկյալ արձակեմ. արդ, ուզո՞ւմ եք, որ ձեզ համար
արձակեմ հրեաների թագավորին»։ 40 Բոլորն աղաղակեցին ու ասացին՝ ո՛չ դրան, այլ Բարաբբային։ Իսկ այդ Բարաբբան
մի ավազակ էր։
