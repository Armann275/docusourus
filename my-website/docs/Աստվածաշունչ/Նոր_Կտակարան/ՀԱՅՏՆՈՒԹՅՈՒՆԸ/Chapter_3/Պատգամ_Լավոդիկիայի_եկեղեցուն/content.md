
Պատգամ Սարդիկեի եկեղեցուն
(^1) Սարդիկեի եկեղեցու հրեշտակին գրի՛ր. «Այսպես է ասում նա, ով ունի Աստծու յոթ Հոգիները եւ յոթ աստղերը.
տեսա քո գործերը, որ կենդանի եղողի անուն ունես, բայց մեռած ես։ 2 Արթո՛ւն եղիր եւ զորացրո՛ւ մնացածներին, որ մոտ
են մեռնելու, քանզի քո գործերն իմ Աստծու առաջ կատարյալ չգտա։ 3 Արդ, հիշի՛ր, թե ինչպե՛ս լսեցիր խոսքը. պահի՛ր
այն ու ապաշխարի՛ր. իսկ եթե չարթնանաս, կգամ ինչպես գող, եւ չես էլ իմանա, թե ո՛ր ժամին կգամ։ 4 Սակայն
Սարդիկեում մի քանի հոգի ունես, որոնք չկեղտոտեցին իրենց զգեստները եւ պիտի շրջեն սպիտակ զգեստների մեջ,
որոնց արժանի եղան։ 5 Հաղթողն այսպես սպիտակ կհագնի, եւ նրա անունը չի ջնջվի կյանքի գրքից, եւ նրա անունը պիտի
խոստովանեմ իմ Հոր եւ նրա հրեշտակների առաջ»։ 6 Ով ականջ ունի, թող լսի, ինչ Հոգին ասում է եկեղեցիներին։


Պատգամ Փիղադեղփիայի եկեղեցուն
(^7) Փիղադեղփիայի եկեղեցու հրեշտակին գրի՛ր. «Այսպես է ասում Սուրբը, Ճշմարիտը, որ ունի Դավթի բանալին.
բացում է, եւ չկա մեկը, որ փակի. փակում է, ու չկա մեկը, որ բացի։ 8 Տեսա քո գործերը, եւ ահա քո առաջ դրեցի բաց
դուռը, որը ոչ ոք չի կարող փակել, քանի որ, թեեւ քիչ զորություն ունեիր, բայց պահեցիր իմ խոսքերը եւ չուրացար իմ
անունը։ 9 Ահավասիկ ես հանձնում եմ քեզ սատանայի ժողովից եղողներին, որոնք իրենց մասին ասում են, թե հրեաներ
են, բայց չեն, եւ ստում են։ Պիտի այնպես անեմ նրանց, որ գան եւ երկրպագեն քո ոտքերի առաջ ու իմանան, որ ես սիրեցի
քեզ։ 10 Քանի որ պահեցիր համբերությամբ դիմանալու մասին իմ խոսքը, ես էլ քեզ պիտի պահեմ քո փորձության ժամին,
որ պիտի գա ամբողջ տիեզերքի վրա՝ փորձության ենթարկելու երկրի երեսին բոլոր ապրողներին։ 11 Ահա շուտով գալիս
եմ. պահի՛ր, ինչ որ ունես, որպեսզի ոչ ոք չառնի քո պսակը։ 12 Հաղթողին իմ Աստծու սրբարանի սյունը պիտի դարձնեմ,
եւ նա այնտեղից այլեւս դուրս չի գալու, եւ նրա վրա պիտի գրեմ իմ Աստծու անունը եւ իմ Աստծու քաղաքի անունը, Նոր
Երուսաղեմի, որ իջնելու է երկնքից՝ իմ Աստծուց, եւ նրա անունը նոր է»։ 13 Ով ականջ ունի, թող լսի, ինչ Հոգին ասում է
եկեղեցիներին։
(^14) Լավոդիկիայի եկեղեցու հրեշտակին գրի՛ր. «Այսպես է ասում Ամենը՝ հավատարիմ եւ ճշմարիտ վկան՝ Աստծու
արարածների Սկիզբը.^15 գիտեմ քո գործերը, որ ո՛չ սառն ես եւ ո՛չ տաք. երանի դու սառը լինեիր եւ կամ տաք։ 16 Սակայն
դու գաղջ ես՝ ո՛չ տաք, ո՛չ էլ սառը. հիմա իմ բերանից պիտի փսխեմ քեզ,^17 քանի որ ասում ես. “Հպարտ եմ եւ առավել
հարստացա ու ոչ մի բանի կարոտ չեմ”։ Բայց չգիտես, որ դու ողորմելի ես, թշվառ եւ աղքատ, մերկ եւ կույր։ 18 Արդ, մի
խորհուրդ տամ քեզ. ա՛ռ, գնի՛ր ինձնից կրակի բովով անցած ոսկի, որ հարստանաս. գնի՛ր սպիտակ զգեստներ, որ
հագնես, որպեսզի ծածկես քո մերկության անվայելչությունը, եւ քո աչքերին դե՛ղ դիր, որ տեսնես։ 19 Ես ում սիրում եմ,
նրան հանդիմանում եմ եւ խրատում։ Նախանձախնդի՛ր եղիր եւ ապաշխարի՛ր։ 20 Ահավասիկ ես դռան առաջ եմ եւ
բախում եմ. եթե մեկը ականջ դնի իմ ձայնին եւ բացի դուռը, կմտնեմ նրա մոտ եւ կընթրեմ նրա հետ, նա էլ՝ ինձ հետ։
(^21) Հաղթողին թույլ կտամ նստել ինձ հետ իմ աթոռին, ինչպես ես հաղթեցի եւ նստեցի իմ Հոր աթոռին»։ 22 Ով ականջ ունի,
թող լսի, ինչ Հոգին ասում է եկեղեցիներին։
