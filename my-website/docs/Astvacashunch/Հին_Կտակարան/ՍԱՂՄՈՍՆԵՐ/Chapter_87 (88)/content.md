
(^1) _Դպրապետին՝ ողբագին։ Կորխի որդիներից Եման Իսրայելացու սաղմոս իմաստության_
(^2) _Տե՜ր, իմ փրկությա՜ն Աստված, գիշեր-ցերեկ քեզ աղոթեցի._
(^3) _Թող աղոթքներս քեզ հասնեն,
Եվ թող խոնարհվի ականջդ իմ խնդրանքներին,_
(^4) _Որովհետեւ հոգիս լցվեց չարչարանքով,
Եվ կյանքս մոտեցավ գերեզմանին։_
(^5) _Ինձ մահացածի տեղ ես դնում.
Նման եմ ուժասպառ մարդու՝
Թողնված մեռելների մեջ,_
(^6) _Ինչպես գերեզման իջնողները,
Որոնց այլեւս չես հիշում, եւ նրանք մերժված են քո ձեռքից։_
(^7) _Ինձ խոր փոսի մեջ դրեցիր,
Խավարի մեջ եւ մահվան ստվերի մեջ։_
(^8) _Բարկությունդ ծանրացավ իմ մեջ.
Քո ողջ հորձանքները լցրեցիր ինձ վրա։_
(^9) _Իմ ծանոթներին ինձնից հեռացրիր,
Եվ նրանք ինձ իրենց թիրախը դարձրին.
Մատնված էի եւ դուրս չէի գալիս։_
(^10) _Աչքերս տկարացան աղքատությունից.
Ամեն օր Տիրոջն աղոթեցի եւ ձեռքերս դեպի քեզ պարզեցի։_
(^11) _Մի՞թե մեռելների համար սքանչելիքներ պիտի գործես,
Կամ բժիշկները հարություն պիտի տան նրանց,
Եվ նրանք գոհություն պիտի մատուցեն քեզ։_
(^12) _Մի՞թե որեւէ մեկը գերեզմանում երբեւէ պիտի պատմի
Քո ողորմությունը կամ քո ճշմարտությունը՝ կորստյան մեջ։_
(^13) _Մի՞թե քո սքանչելիքները պիտի ճանաչվեն խավարի մեջ,
Կամ քո արդարությունը՝ մոռացված երկրում։_
(^14) _Ես քեզ աղաղակեցի, Տե՛ր,
Առավոտյան աղոթքս քեզ կհասնի։_
(^15) _Ինչո՞ւ ես, Տե՛ր, մերժում հոգիս
Կամ հետ դարձնում երեսդ ինձանից։_
(^16) _Մանկությունից ի վեր անտուն եմ եւ աշխատավոր,
Բարձրությունից ընկա եւ ապշեցի։_
(^17) _Բարկությունդ ծանրացավ իմ մեջ,
Արհավիրքներդ խռովեցրին ինձ,_
(^18) _Ջրի պես պաշարեցին ինձ,
Միասին պաշարեցին ամբողջ օրը։_
(^19) _Իմ թշվառության պատճառով
Իմ բարեկամներին եւ ծանոթներին
Հեռացրիր ինձանից։_

