
Բաբելոնի վախճանը
(^1) _Ամոզի որդի Եսայու տեսիլքը բաբելացիների մասին։_
(^2) _Հարթ լեռան վրա դրո՛շ կանգնեցրեք,
ձեր ձայնը բարձրացրե՛ք նրանց վրա,
մի՛ վախեցեք, ձեռքով նշա՛ն արեք,
բացե՛ք, իշխաննե՛ր,_
(^3) _եւ ես հրաման կտամ։ Իմ նվիրյալներն են նրանք, որոնց ես եմ բերել.
ելել գալիս են հսկաները,_


_որպեսզի գոհացում տան իմ բարկությանը.
միահամուռ գալիս են խինդով ու նախատինք թափում։_

(^4) _Լեռների վրա բազում ցեղերի ձայնն է հնչում,
կարծես անհամար ժողովուրդներ լինեն.
միահամուռ հավաքված թագավորների ու ցեղերի ձայնն է հնչում։
Զորությունների Տերը հրաման է արձակել սպառազեն ազգերին,_
(^5) _որ գան հեռու երկրից,
երկնային հաստատության ծայրերից։
Հասել է Տերն իր սպառազեններով՝
բնաջնջելու ամբողջ աշխարհը։_
(^6) _Ողբացե՛ք, քանի որ մոտ է Տիրոջ օրը,
եւ հասել է Աստծու պատուհասը։_
(^7) _Ահա թե ինչու բոլոր ձեռքերը պիտի թուլանան,
ամեն մարդու սիրտ պիտի դողա։_
(^8) _Պատգամախոսները տագնապի մեջ պիտի ընկնեն,
պիտի տանջվեն,
ինչպես երկունքի ցավով բռնված ծննդաբերող կանայք։
Փռնչալով մեկը մյուսին պիտի նայի,
պիտի զայրանան, եւ զայրույթից պիտի կարմրեն նրանց դեմքերը,_
(^9) _քանզի ահավասիկ հասել է Տիրոջ օրը՝
լի անսահման բարկությամբ,
ոխակալությամբ ու զայրույթով,
որպեսզի երկիրն անապատ դարձնի
եւ մեղավորներին այնտեղից վերացնի։_
(^10) _Արդարեւ, երկնքի աստղերը
Հայկի [* եւ Ο ́ Օրիոնի] համաստեղության եւ երկնային բոլոր լուսատուների հետ միասին
լույս չեն տալու,
արեգակն իր ծագման պահին պիտի խավարի,
լուսինն էլ իր լույսը չպիտի տա։_
(^11) _Չարիքի համար, ամբարիշտների մեղքերի համար
վճիռ պիտի արձակեմ համայն աշխարհին,
պիտի կործանեմ անիրավների հպարտությունը,
պիտի խոնարհեցնեմ ամբարտավանների մեծամտությունը։_
(^12) _Իսկ մնացածներն ավելի հարգի պիտի լինեն, քան մաքուր ոսկին,
մարդն ավելի արժեք պիտի ունենա, քան Սոփերի թանկագին քարերը։_
(^13) _Այն օրը, երբ Զորությունների Տիրոջ բարկությունը վրա հասնի,
նրա զայրույթից ու ցասումից երկինքը պիտի մոլեգնի,
եւ երկիրն իր հիմքերից պիտի սասանվի։_
(^14) _Կենդանի մնացածները պիտի լինեն
սարսափից փախած այծյամի եւ մոլորյալ ոչխարի պես,
նրանց հավաքող չի լինելու.
ամեն մարդ իր ժողովրդի մոտ պիտի վերադառնա,
յուրաքանչյուր մարդ իր երկիրը պիտի փախչի։_
(^15) _Ով բռնվի, պարտության պիտի մատնվի,
իսկ մի տեղ հավաքվածները սրով պիտի ընկնեն։_
(^16) _Նրանց որդիներին նրանց աչքերի առաջ պիտի սպանեն,
նրանց տները պիտի կողոպտեն,
իսկ նրանց կանանց պիտի խայտառակեն։_
(^17) _Ահա ձեզ վրա պիտի հանեմ մարերին,
որոնք արհամարհում են արծաթն ու ոսկին։_
(^18) _Նրանք երիտասարդների աղեղները պիտի ջարդեն,
ձեր որդիներին չեն գթալու,
նրանց աչքը չի խնայելու ձեր մանուկներին։_
(^19) _Եվ Բաբելոնը, որ քաղդեացի թագավորի կողմից «փառապանծ» է կոչվում,
պիտի դառնա այնպես, ինչպես Աստծու կողմից կործանված Սոդոմն ու Գոմորը։_
(^20) _Այնտեղ հավիտյանս հավիտենից բնակվող չպիտի լինի,
բազմաթիվ ցեղեր այլեւս այնտեղ մուտք չպիտի գործեն,
արաբացիներն այլեւս այնտեղով չպիտի անցնեն,
հովիվներն այնտեղ այլեւս հանգիստ չպիտի առնեն։_
(^21) _Այնտեղ բույն են դնելու վայրի գազանները,
նրանց տները լցվելու են աղաղակով,
այնտեղ են հանգիստ առնելու համբարուները,
դեւերն են պարելու այնտեղ,_
(^22) _հուշկապարիկներն են բնակվելու նրա մեջ,
ոզնիներն են ձագ հանելու նրա ապարանքներում։
Պիտի գա ժամանակը, շտապ հասնի, չի հապաղելու,
օրերը երկար սպասել չեն տալու։_

