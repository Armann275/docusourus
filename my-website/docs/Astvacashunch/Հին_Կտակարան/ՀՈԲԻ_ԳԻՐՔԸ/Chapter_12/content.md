
(^1) Հոբը նորից պատասխանեց ու ասաց.
(^2) _«Արդ դուք էլ մա՞րդ եք.
կամ իմաստությունը ձեզանո՞վ է ավարտվելու։_
(^3) _Ես նույնպես ձեզ նման սիրտ ունեմ։_
(^4) _Արդար ու անարատ մի մարդ է ենթարկվել ծաղրանքի։_
(^5) _Սահմանված ժամանակ պատրաստվեց
իր տների կործանումն օտարից,
ավերումն անօրենների ձեռքով։_
(^6) _Բայց ով որ չար լինի,
թող երբեք չհուսա, թե անպարտ կլինի։
Եվ ով բարկացնի Տիրոջը,
նրանց համար մի՞թե քննություն չի լինի։_
(^7) _Բայց ե՛կ ու հարցրո՛ւ չորքոտանիներին,
եւ կսովորեցնեն քեզ,
երկնքի թռչուններին,
եւ կասեն քեզ._
(^8) _երկրի հե՛տ խոսիր,
եւ քեզ դաս կտա,
եւ ծովի ձկները քեզ կպատմեն։_
(^9) _Եվ սրանցից ո՞վ չգիտի,
թե Տիրոջ ձեռքն է ստեղծել ամեն ինչ։_
(^10) _Եվ մի՞թե նրա ձեռքին չէ բոլոր կենդանիների շունչը
ու հոգին ամեն մի մարդու։_
(^11) _Որովհետեւ միտքն է քննում խոսքը,
ու քիմքն է համտեսում կերակուրը։_
(^12) _Ժամանակի երկարության մեջ կա իմաստություն,
եւ կյանքի երկարության մեջ՝ հնարագիտություն։_
(^13) _Նրանի՛ց են գալիս ուժը, իմաստությունը,
Նրա՛նն են խորհուրդներն ու հանճարը։_
(^14) _Թե նա կործանի,
ո՞վ կշինի,
թե նա փակ դնի մարդկանց առաջ,
ո՞վ բաց կանի։_
(^15) _Թե նա արգելք դնի ջրերի առաջ,
կչորանա հողը,
իսկ եթե արձակի,
կործանելով կանհետացնի երկիրը։_


(^16) _Նրանի՛ց են գալիս ուժն ու զորությունը,
Նրա՛նն են հանճարն ու իմաստությունը։_
(^17) _Գերի է քշում խորհրդականներին,
հիմարացնում է երկրի դատավորներին,_
(^18) _գահերին է նստեցնում արքաների
եւ գոտի կապում նրանց մեջքին։_
(^19) _Գերության է ուղարկում քահանաներին
ու կործանում է երկրի հզորներին։_
(^20) _Լռեցնում է խոսքը հավատարիմների,
ծերունիների խելամտությունն է ընդունում։_
(^21) _Անարգանք է թափում իշխանի գլխին,
իսկ խոնարհներին բժշկում է։_
(^22) _Հայտնի է դարձնում խավարի խորքերը
եւ մահվան ստվերը հանում դեպի լույս։_
(^23) _Մոլորեցնում է ազգերին եւ կործանում նրանց.
սփռում է ազգերին եւ առաջնորդում նրանց։_
(^24) _Երկրի իշխանների սիրտն է շուռ տալիս,
մոլորեցնում է ճանապարհներին, որոնց ծանոթ չեն։_
(^25) _Շոշափելու են խավարը եւ ոչ թե լույսը,
մոլորվելու են հարբածի նման։_
