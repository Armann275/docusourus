
Հեսուի կտակը
(^1) Շատ օրեր հետո, երբ Տերը հանգստացրել էր Իսրայելին նրա շրջակայքում եղած բոլոր թշնամիներից, եւ Հեսուն
ծերացել ու տարիքն առել էր,^2 Հեսուն կանչեց Իսրայելի բոլոր որդիներին, նրանց ծերակույտին, նրանց իշխաններին,
նրանց դատավորներին, նրանց դպիրներին եւ ասաց նրանց. «Ես ծերացել եմ եւ տարիքս առել։ 3 Դուք ինքներդ տեսաք
այն ամենը, ինչ Տերը՝ մեր Աստվածը, արեց այն բոլոր ազգերին, որոնց վերացրեց ձեր առջեւից, որովհետեւ Տերը՝
Աստված, ինքն էր պատերազմում ձեզ հետ միասին։ 4 Արդ, տեսե՛ք, որպես ժառանգություն ըստ ձեր ցեղերի ձեզ թողեցի
այս մնացած ազգերին, բոլոր ազգերին, որոնց ջարդեցի Հորդանան գետից մինչեւ Մեծ ծովը, դեպի արեւմուտք։ 5 Արդ
Տերը՝ մեր Աստվածն ինքը կկոտորի նրանց ձեր առաջ, մինչեւ ոչնչանան, նրանց դեմ վայրի գազաններ կուղարկի, մինչեւ
ձեր առաջ բնաջնջի նրանց ու նրանց թագավորներին, եւ դուք ժառանգություն ստանաք նրանց երկիրը, ինչպես որ Տերը՝
մեր Աստվածը, ասել էր մեզ։ 6 Ուստի շա՛տ զորացեք եւ զգո՛ւյշ եղեք, որ կատարեք այն ամենը, ինչ գրված է Մովսեսի
օրենքի գրքում, որ նրանից աջ կամ ձախ չխոտորվեք։ 7 Չլինի թե մտնեք այն մնացած ազգերի մեջ. թող նրանց
աստվածների անունները չտրվեն ձեր մեջ, նրանցով չերդվեք, չպաշտեք նրանց եւ նրանց երկրպագություն չանեք,^8 այլ
Տիրոջ՝ մեր Աստծու հետեւից գնաք, ինչպես որ արել եք մինչեւ այսօր։ 9 Տերը ձեր առաջ կոտորեց նրանց՝ մեծամեծ եւ հզոր
ազգերին, եւ ոչ ոք դեմ չկանգնեց ձեզ մինչեւ այսօր։ 10 Ձեզնից մեկը հազարներին հալածեց, որովհետեւ Տերը՝ Աստված,
անձամբ պատերազմում էր ձեր հետ, ինչպես որ ասել էր ձեզ։ 11 Շա՛տ զգույշ եղեք ձեր անձերի նկատմամբ, որ սիրեք
Տիրոջը՝ ձեր Աստծուն։ 12 Իսկ եթե հետ դառնաք, ձեր մեջ մնացած ազգերին հարեք, նրանց հետ խնամիություն անեք,
խառնակվեք նրանց հետ, եւ նրանք էլ ձեզ հետ,^13 հաստատ իմացած եղեք, որ Տերն այլեւս չի կոտորի այն ազգերին ձեր


առաջ, եւ նրանք ձեզ համար որոգայթ եւ գայթակղություն կլինեն, փուշ՝ ձեր գարշապարների համար եւ նետեր՝ ձեր
աչքերի համար, մինչեւ որ կորչեք այս բարեբեր երկրից, որ տվեց ձեզ Տերը՝ ձեր Աստվածը։ 14 Եվ ահա ես այսօր բռնում եմ
այն ճանապարհը, որը երբեւէ պիտի բռնի այս երկրի վրա եղող ամեն մարդ։ Իմացե՛ք ձեր ամբողջ սրտով եւ ձեր ամբողջ
հոգով, որ այն բոլոր խոսքերից, որ ասաց Տերը՝ ձեր Աստվածը, ոչ մի բան անկատար չմնաց, այլ ամեն ինչ կատարվեց
ձեզ համար. դրանցից ոչ մի խոսք սխալ դուրս չեկավ։ 15 Եվ ինչպես որ կատարվեցին այն բոլոր խոստումները, որ ասաց
ձեզ համար Տերը, այդպես էլ Տերը ձեզ վրա կթափի ամեն տեսակ պատիժներ, մինչեւ որ բնաջնջի ձեզ այս բարի երկրից,
որ տվել է ձեզ Տերը՝ ձեր Աստվածը։ 16 Եթե դրժեք Տիրոջ՝ ձեր Աստծու ուխտը, որ պատվիրել է ձեզ, եւ գնաք պաշտեք
օտար աստվածների ու երկրպագեք նրանց, Տերը կբարկանա ձեզ վրա, եւ դուք անմիջապես կկորչեք այս բարեբեր
երկրից, որ Տերը տվել է ձեզ»։
