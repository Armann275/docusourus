
Բայց ինչո՞ւ եմ ես խօսում այդ չնչին, աննշա՜ն
այնպէս ու ծիծաղելի գոյութեանց մասին,
Նրա համար, որ նրանք զօրաւոր եւ անհերքելի
ջատագովներ են աստուածութեան
Եւ հանդերձեալներն են յիշեցնում ինձ,
Որոնք անօրէն իմ մարմնի մէջ ծնւում են իբրեւ
դառն պտուղներ:
Դրանց նման են եւ դրսից եկող ախտերն սպանիչ
Եւ ուտիչների կոյտերն անողոք, որոնցից անհնար
է ազատուել,
Որոնց մեր մարմնին պատճառած ահարկու
ցաւերով
Կարողանում ենք գալիք տանջանքներն
իմաստասիրել:
Եւ կարելի չէ գտնել որեւէ ապաստանարան,
Որ կարողանանք խոյս տալ նրանցից եւ ազատ
մնալ.
Զի առանց կամքիդ եւ ակնարկութեանդ
Ի չիք են անցել մարդկային բոլոր ճար ու
հնարանք:
Իսկ դու, բարերա՛ր, կեանքի ամէն դեղ ու
դարմանն ունես բաւականապէս,
Եթէ կամենաս փրկել, նորոգել, քաւել, բժշկել եւ
կենագործել:
Եւ քեզ փա՜ռք յամենայնի յաւիտեանս յաւիտենից.
ամէն:



