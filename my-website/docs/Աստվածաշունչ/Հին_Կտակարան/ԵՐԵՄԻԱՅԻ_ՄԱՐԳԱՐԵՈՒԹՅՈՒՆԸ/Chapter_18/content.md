
Երեմիան բրուտի տանը
(^1) Երեմիային ուղղելով իր խոսքը՝ Տերն ասաց.
(^2) «Վե՛ր կաց, իջի՛ր բրուտի տունը եւ այնտեղ կլսես իմ խոսքերը»։
(^3) Ես իջա բրուտի տունը, եւ ահա նա գործ էր անում քարերի վրա։ 4 Մի աման, որը նա պատրաստում էր կավից, ընկավ
նրա ձեռքից, բայց նա դարձյալ այն վերածեց մի ուրիշ ամանի, ինչպես որ իր աչքին հաճելի թվաց անել։ 5 Եվ Տերը, խոսքն
ինձ ուղղելով, ասաց.^6 «Մի՞թե այդ բրուտի պես չեմ կարող անել ձեզ, ո՛վ Իսրայելի տուն։ Ահավասիկ,- ասում է Տերը,-
ինչպես այդ կավն է բրուտի ձեռքին, այդպես էլ դու ես իմ ձեռքին, ո՛վ Իսրայելի տուն։
(^7) Եթե վճիռ կարդամ մի ազգի կամ թագավորության վախճանի մասին՝ նրանց վերացնելու, քանդելու եւ կործանելու
համար,^8 եւ եթե այն ազգը դարձի գա իր չարություններից, որոնց մասին խոսեցի,- ես եւս կզղջամ այն չարիքների համար,
որ մտածեցի անել նրանց։ 9 Իսկ եթե վճիռ կարդամ մի ազգի կամ թագավորության մասին՝ նրան շենացնելու եւ կանգուն
պահելու համար,^10 բայց նրանք չարություն անեն իմ առաջ՝ ականջ չդնելով իմ ձայնին,- ես եւս կզղջամ այն բարիքների
համար, որ ասացի, թե կանեմ նրանց։
(^11) Արդ, խոսի՛ր Հուդայի տղամարդկանց ու Երուսաղեմի բնակիչների հետ եւ կասես նրանց. “Այսպես է ասում Տերը.
ահավասիկ ձեր դեմ ես չարիքներ կնյութեմ, ձեր մասին խորհուրդներ կխորհեմ. ամեն ոք թող դառնա իր չար ընթացքից.
ուղղե՛ք ձեր ընթացքն ու ձեր ճանապարհները”։
(^12) Բայց նրանք ասում են. “Մենք պիտի քաջ լինենք, պիտի հետեւենք մեր ապստամբություններին, եւ յուրաքանչյուր
ոք իր չար սրտի հաճույքները պիտի անի”»։
(^13) Դրա համար էլ Տերն այսպես է ասում.
_«Այժմ հարցո՛ւմ արեք ազգերի մեջ՝
ո՞վ է լսել այնպիսի զարհուրելի բան,
որ իրոք արեց Իսրայելի կույսը։_
(^14) _Մի՞թե կցամաքի ջուրը ժայռի ստինքներից,
կամ ձյունը՝ Լիբանանից,
կամ թե հողմի սաստկությունից ջրերը բռնությամբ հետ կշրջվե՞ն։_
(^15) _Սակայն ինձ մոռացավ իմ ժողովուրդը.
զուր տեղը խունկ ծխեցին։
Իրենց վաղեմի ճանապարհներից դուրս գալով՝
նրանք պիտի տկարանան՝ մտնելով այն շավիղները,
որոնցով գնալու ճանապարհ չկա._
(^16) _իրենց երկիրը պիտի ենթարկվի կործանման ու հավիտենական ծաղրի։
Ամենքն էլ, որ անցնելու են նրա միջով,
պիտի զարմանան եւ շարժեն իրենց գլուխները։_
(^17) _Ինչպես տապախառն հողմ՝
ես նրանց ցրիվ եմ տալու իրենց թշնամիների առաջ,
ծոծրա՛կս եւ ոչ թե երեսս պիտի ցույց տամ նրանց իրենց կորստյան օրը»։_


Դավ Երեմիայի դեմ
(^18) Իսկ նրանք ասացին. «Եկե՛ք մի բան մտածենք Երեմիայի դեմ, քանզի օրենքը չի կորչի քահանայից, խորհուրդը՝
իմաստուններից եւ խոսքը՝ մարգարեից։ Եկե՛ք նրան լեզվով ջախջախենք եւ նրա բոլոր խոսքերին ականջ չդնենք»։
(^19) _Լսի՛ր ինձ, Տե՛ր,
անսա՛ իմ իրավունքի ձայնին._
(^20) _արդյոք կարելի՞ է բարու փոխարեն չար հատուցել.
նրանք միասին իմ անձի դեմ չար բաներ խորհեցին՝
ծածուկ պահելով իրենց հարվածները։
Հիշի՛ր, թե ես ինչպե՛ս կանգնեցի քո առաջ,
նրանց համար բարեխոսություն արեցի՝
քո բարկությունը նրանցից դարձնելու համար։_
(^21) _Դրա համար էլ նրանց որդիներին սովի՛ մատնիր,
հավաքի՛ր ու սրի ձե՛ռքը տուր նրանց.
թող նրանց կանայք անզավակ ու այրի դառնան,
նրանց տղամարդիկ մահվամբ կոտորվեն,
իսկ նրանց երիտասարդները սրով ընկնեն պատերազմի մեջ։_
(^22) _Նրանց տներում թող գույժ լսվի,
երբ նրանց վրա հանկարծակի ավազակներ բերես,
որովհետեւ նրանք մտադրվեցին բռնել ինձ
եւ իմ դեմ գաղտնի որոգայթներ լարեցին։_
(^23) _Ո՛վ Տեր, դու իմացար
ինձ մահ բերելու մասին նրանց բոլոր դիտավորությունները,
քավություն չտաս նրանց անիրավություններին,
քո աչքի առաջ նրանց մեղքերը չջնջես,
թող նրանք հիվանդությամբ տառապեն քո առաջ,
քո բարկության ժամին այդպե՛ս վարվիր նրանց հետ։_
