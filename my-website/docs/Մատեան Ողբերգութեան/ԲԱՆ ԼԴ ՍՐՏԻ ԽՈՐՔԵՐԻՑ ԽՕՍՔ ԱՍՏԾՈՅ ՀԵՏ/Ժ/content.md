
Արդ, այս մատեանում պատկերուած ծածուկ
խորհուրդների բարձրաձայն խոստովանութիւնը
Մեծ Աստծուդ ամենալուր ականջներին ընծայեցի
ես,
Եւ ահա նրանով սպառազինուած` մտայ
ասպարեզ:
Բայց ոչ թէ նրա համար, որ կարօտ լինելով
ձայնիս` նրանով մեծանաս, -
Զի երբ տակաւին չէիր ստեղծել դու ամենայն ինչ,
Երկինքը անմահ փառաբանելով
Եւ երկիրը` հողաստեղծ բանականներով,
Դու փառաւորուած էիր արդէն քո լրութեան մէջ, -
Այլ, որպէսզի ինձ` մերժուածիս նոյնպէս, անճա՛ռ
քաղցրութիւն,
Արժանի անես քեզ ճաշակելու` խօսքիս
հաղորդութեամբ:
Սակայն ի՞նչ պէտք է, որ կեանքի կանոն- արքունի
հրամանիդ համաձայն ասեմ`
Ադոնա` տէր,
Եւ հրամայուած պատուէրդ չկատարեմ,
Ես, որ իմ ձեռքով իսկ ջնջեցի ինձ, -
Պատգամիդ նուիրուած ոսկեղէն տախտակս
խօսուն,
Աստուածային մատներովդ գրուած, եւ որը
խորտակելն է իրաւացի.
Եւ ես այժմ նրա նմանութիւնն երկրորդ`
տխրատեսիլ մուրով եմ պատկերում:
Բայց, քանզի բազում խանդաղատանքով
պաղատեցի քեզ, -
Որոնք չեն գրուած թէեւ այս գլխի տողերի
շարքում, -
Լսիր, բարեգութ, այս խօսքերի հետ նաեւ բոլորը:
Թող աղերսագին այս աղօթքներս էլ յօդուեն
նրանց հետ,


Թերեւս մաքուրների եւ քո կամքը կատարողների
կողմից
Իւղով շաղախուած եւ մէջը խորիսխ բաղարջի
նման
Հացն այս նուիրուած` դրուի քո փառքի սեղանի
վրայ:
