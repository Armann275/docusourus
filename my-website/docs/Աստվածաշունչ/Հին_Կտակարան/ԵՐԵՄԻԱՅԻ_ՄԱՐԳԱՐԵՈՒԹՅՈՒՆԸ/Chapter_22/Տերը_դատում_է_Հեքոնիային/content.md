
Երեմիայի պատգամը արքայական տանը
(^1) Այսպես է ասում Տերը. «Գնա՛ եւ իջի՛ր Հուդայի թագավորի տունը եւ այս խոսքը հայտնի՛ր այնտեղ՝ 2 ասելով. “Լսի՛ր
Տիրոջ պատգամները, ո՛վ թագավորդ Հուդայի, որ բազմում ես Դավթի աթոռին, դո՛ւ եւ քո ծառաներն ու քո ժողովուրդը,
որոնք ներս են մտնում այս դռներով”։ 3 Այսպես է ասում Տերը. «Իրավունք ու արդարությո՛ւն արեք, կողոպտվածին
փրկե՛ք իրեն զրկողի ձեռքից, պանդուխտին, որբին ու այրուն մի՛ բռնադատեք եւ ամբարիշտ մի՛ եղեք, այդտեղ անմեղ
արյուն մի՛ թափեք։ 4 Եթե այս բանը կատարեք, ապա այդ տան դռներով ներս կմտնեն թագավորներ, որոնք կբազմեն
Դավթի աթոռին եւ կնստեն կառքեր ու կհեծնեն երիվարներ, թե՛ իրենք եւ թե՛ իրենց ծառաներն ու իրենց ժողովուրդը։
(^5) Իսկ եթե չկատարեք այս բաները, ապա իմ անձով եմ երդվում,- ասում է Տերը,- որ ավերակ կդառնա այդ տունը»։
(^6) Ահա այսպես է ասում Տերը Հուդայի թագավորի տան մասին.
_«Գաղաա՛դ, դու ես ինձ համար Լիբանանի գլուխը,
բայց քեզ ավերակի ու անբնակ քաղաքների կվերածեմ։_
(^7) _Քո դեմ կհանեմ ավերողներ՝
յուրաքանչյուրին իր տապարով,
որոնք կկոտորեն քո ընտիր-ընտիր մայրիները
եւ կնետեն կրակի մեջ։_
(^8) _Բազում ազգեր կանցնեն այդ քաղաքի միջով,
եւ յուրաքանչյուրն իր ընկերոջը կասի.
“Այդ մեծ քաղաքի հետ Տերն ինչո՞ւ այդպես վարվեց”։_


(^9) _Ու կպատասխանեն.
“Որովհետեւ թողեցին իրենց Տիրոջ՝ Աստծու ուխտը,
երկրպագեցին օտար աստվածներին ու ծառայեցին նրանց”»։_
(^10) _Լաց մի՛ եղեք մեռածի վրա,
մի՛ ողբացեք նրան,
այլ լալով լացեք նրա՛ վրա,
ով կհեռանա եւ այլեւս չի դառնա ու չի տեսնի իր ժողովրդի երկիրը։_
(^11) Այսպես է ասում Տերը Հովսիայի որդի Սելենի մասին, որը թագավորեց՝ հաջորդելով իր հայր Հովսիային, եւ որն
այդտեղից դուրս էր եկել. «Նա այլեւս չի վերադառնա,^12 կմեռնի այնտեղ, որտեղ գերեցին նրան, այլեւս այս երկիրը չի
տեսնի»։
(^13) _Վա՜յ նրան, ով կառուցում է իր տունը,
բայց ոչ արդարությամբ,
եւ իր վերնահարկերը, բայց անիրավությամբ։
Նրա մերձավորը նրա համար ձրի գործ է անում
եւ նրա վարձը չի հատուցում նրան։_
(^14) _Քեզ համար հարմարավետ տուն շինեցիր՝
կառուցելով լուսամուտներով հովասուն վերնատուն,
պատելով մայրի փայտի տախտակներով եւ ներկելով նավթով։_
(^15) _Եթե դու մայրի փայտից կերտված քո հոր այս տան մեջ զայրացար,
ի՛նչ է, կարծում ես թագավորելո՞ւ ես։
Թող ո՛չ ուտեն, ո՛չ խմեն,
որովհետեւ իրավունքը, արդարությունն ու բարությունը չճանաչեցին,_
(^16) _տնանկի իրավունքը չպահեցին
եւ աղքատին չարդարացրին։
«Իսկ դա հենց ինձ չճանաչել չի՞ նշանակում»,-
ասում է Տերը։_
(^17) _Ահավասիկ քո աչքերը եւ քո սիրտը հակված են ոչ թե դեպի բարություն,
այլ դեպի ագահություն,
դեպի անպարտ արյունահեղություն,
դեպի անիրավություն ու սպանություն։_
(^18) _Դրա համար էլ Տերը
Հուդայի թագավոր Հովսիայի որդի Հովակիմի մասին այսպես է ասում.
«Թող այդ մարդու վրա չողբան եւ չասեն. “Վա՜յ, վա՜յ եղբայր”,
թող չկոծեն ու չասեն. “Վա՜յ, վա՜յ տեր,
վա՜յ, վա՜յ, սիրելի՛”։_
(^19) _Թող նա էշի թաղումով թաղվի,
թող նեխված Երուսաղեմի դարպասից այն կողմ գցվի»։_
(^20) _Ե՛լ դեպի Լիբանան ու գուժի՛ր,
ձայնդ արձակի՛ր դեպի Բասան,
աղաղա՛կ բարձրացրու ծովի այն կողմը,
որովհետեւ քո բոլոր հոմանիները միասին խորտակվեցին։_
(^21) _Խոսեցի քեզ հետ, երբ դու սխալվեցիր,
բայց ասացիր. «Քեզ չեմ լսի»։
Քո մանկությունից սկսած՝ դա է եղել քո ճանապարհը,
քանզի ականջ չդրեցիր իմ ձայնին։_
(^22) _Քո բոլոր հովիվներին քամիները պիտի հովվեն,
եւ քո բոլոր հոմանիները գերության պիտի գնան,
որպեսզի այն ժամանակ ամաչես
եւ անարգվես քո բոլոր սիրելիներից։_
(^23) _Դու, որ Լիբանանում ես բնակվում
եւ ամրացել ես մայրիների մեջ,
պիտի հեծեծես, երբ քեզ հասնեն ցավերն ու երկունքը,
ինչպես ծննդկան կնոջը։_
(^24) «Կենդանի եմ ես,- ասում է Տերը։-
Դու, Հուդայի արքա Հովակիմի որդի Հեքոնիա՛, եթե իմ աջ ձեռքին կնիք դառնալու լինես, այդտեղից էլ կկորզեմ քեզ,
(^25) կմատնեմ քեզ քո անձը փնտրողների ձեռքը, նրանց ձեռքը, որոնց երեսից զարհուրում էիր, բաբելացիների արքա
Նաբուքոդոնոսորի ձեռքը եւ քաղդեացիների ձեռքը.^26 քեզ ու քո մորը կնետեմ օտար երկիր, որտեղ դու չես եղել, եւ
այնտեղ կմեռնեք։ 27 Նրանք չեն վերադառնա այն երկիրը, ուր իրենք հոգով ուխտած կլինեն վերադառնալ,^28 քանզի ինքն
ու իր զավակն օտար երկիր ընկան, արհամարհված բերանը տարագիր դարձավ, շպրտվելով անարգվեց Հեքոնիա
ասված մարդը, ինչպես անպետք աման, շպրտվեց մի երկիր, որը չէր ճանաչում»։


(^29) Երկի՛ր, երկի՛ր, ո՛վ երկիր, լսի՛ր Տիրոջ պատգամները։ Այսպես է ասում Տերը. (^30) «Այդ մարդուն համարի՛ր տարագիր
այր, նա իր տարիներին չբարգավաճի, թող նրա զավակից տղամարդ չաճի, որ նստի Դավթի աթոռին՝ իբրեւ Հուդայի տան
իշխան»։
