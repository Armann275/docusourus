
Ամովսի տեսիլքները
ա. Մորեխների մասին

(^1) _Այսպես ցույց տվեց ինձ Տեր Տերը.
«Ահա մորեխի պարս էր գալիս առավոտյան,
եւ ահա մի ջորյակ՝ Գովգ արքան։_
(^2) _Եվ կլինի, որ կվերջացնի երկրի խոտն ուտելը,
եւ կասեմ. «Տե՛ր, Տե՛ր, խնայի՛ր,
որովհետեւ ո՞վ կլինի, որ ոտքի կկանգնեցնի Հակոբին,
քանի որ սակավաթիվ է։_
(^3) _Զղջա՛, Տե՛ր, դրա համար»։
«Դա այլեւս չի լինի»,- ասում է Տերը»։_
բ. Կրակի մասին
(^4) _Այսպես ցույց տվեց ինձ Տեր Տերը.
«Ահա կրակով դատաստան հրավիրեց Տեր Տերը,
եւ լափեց բազում անդունդներ ու կերավ մի մասը։_
(^5) _Եվ կասեմ. «Տե՛ր, Տե՛ր, դադարեցրո՛ւ դա,
որովհետեւ ո՞վ է, որ ոտքի կկանգնեցնի Հակոբին,
քանի որ սակավաթիվ է։_
(^6) _Զղջա՛, Տե՛ր, դրա համար»։
«Դա այլեւս չի լինի»,- ասում է Տերը»։_
գ. Ադամանդի մասին
(^7) _Այսպես ցույց տվեց ինձ Տեր Տերը.
«Ահա մի մարդ կար ադամանդե պարսպի վրա,
եւ նրա ձեռքին՝ ադամանդ։_
(^8) _Եվ Տերն ինձ ասաց. «Ի՞նչ ես տեսնում, Ամո՛վս»։
Ասացի՝ ադամանդ։
Եվ Տերն ինձ ասաց. «Ահա ես ադամանդ կդնեմ Իսրայելի իմ ժողովրդի մեջ
եւ այլեւս չեմ շարունակի շրջանցել նրանց։_
(^9) _Կկործանվեն ծաղրական բագինները,
եւ Իսրայելի մեհյանները կավերվեն,
եւ սրով կելնեմ Հերոբովամի տան վրա»։_
(^10) _Եվ Բեթելի քուրմ Ամասիան մարդ ուղարկեց Իսրայելի արքա Հերոբովամի մոտ եւ ասաց.
«Ամովսը քո դեմ դավադրություններ է նյութում Իսրայելի տան մեջ,
եւ մեր երկիրը չի կարողանում տանել նրա բոլոր խոսքերը,_
(^11) _քանի որ այսպես է ասում Ամովսը.
«Հերոբովամը սրով կվախճանվի,
եւ Իսրայելն ամբողջությամբ կգերեվարվի իր երկրից»։_
(^12) _Եվ Ամասիան ասաց Ամովսին.
«Ո՛վ դու, տեսանո՛ղ, տեղի՛ տուր,
գնա՛ Հուդայի երկիրը,
այնտեղ ապրի՛ր եւ այնտեղ մարգարեացի՛ր։_
(^13) _Բեթելում այլեւս չշարունակես մարգարեանալ,
որովհետեւ թագավորի սրբարանն ու թագավորության տունն է»։_
(^14) _Պատասխան տվեց Ամովսը եւ ասաց Ամասիային.
«Ես ո՛չ մարգարե էի, ո՛չ էլ մարգարեի որդի,
այլ հովիվ էի եւ թութ էի քաղում._
(^15) _Տերն ինձ վերցրեց ժողովուրդների միջից, եւ ասաց ինձ Տերը.
«Դու գնա՛ եւ մարգարեացի՛ր Իսրայելի իմ ժողովրդի համար»։_
(^16) _Արդ, լսի՛ր Տիրոջ պատգամները.
դու ասում ես. «Մի՛ մարգարեացիր Իսրայելի համար,
եւ ամբոխ մի՛ հավաքիր Հակոբի տան դեմ»։_
(^17) _Դրա համար այսպես է ասում Տեր Տերը. «Քո կինն այդ քաղաքում կպոռնկանա,
եւ քո որդիներն ու քո դուստրերը սրով կընկնեն,
քո երկիրը լարերով կբաժանվի,
դու պիղծ երկրում կվախճանվես,
եւ Իսրայելն ամբողջությամբ կգերեվարվի իր երկրից»։_

