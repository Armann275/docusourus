
Փութայ՛ ինձ շուտով ողորմել, գթած, աղաչում եմ
քեզ,
Ողորմի՛ր հզօր, կրկի՛ն ողորմիր:
Մի՛ փոխարկիր դու չարիքներս երկունքի ցաւերի,
ո՜վ համակ բարի,
Մի՛ վերցնիր վտանգուածիս քո կողմից
պարգեւուած շնորհը.
Մի՛ խլիր փչումն ամէնօրհնեալ հոգուդ.
Մի՛ լուծիր խնկելի կնիքն արքունական քո
պատկերի:
Սրբուած սրտիս մէջ թող չյայտնուեն մեղքերի
փշեր:
Մի՛ խզիր քեզ հետ սիրոյս ամրապինդ կապը
միութեան.
Մի՛ զլանար ինձ լեզուի ճարտարութիւն` վայելուչ
ու ճոխ ճառելու համար.


Մի՛ պակասեցնի արժանիքն աջիս, որպէսզի լոյսիդ
մասունքը բաշխեմ:
Մի՛ գրիր ծանր մահացու մեղքերս կեանքի
դպրութեան քո մատեանի մէջ.
Մի՛ պահիր, մի՛ համարիր իմը,
Մի՛ յիշեցնի, մի՛ ամաչեցնի,
Մի՛ նախատիր, մի՛ ոտնահարիր,
Մի՛ արձանագրիր մեղկութիւններս,
Մի՛ կորստաբեր գործերս ամբարիր,
Մի՛ որպէս մեղադրեալ ամբաստանիր ինձ,
Մի՛ աճեցնի ինձ հետ ծառն անէծքների,
Մի՛ արձակիր իմ մէջ վնասակար սաղարթ.
Մի՛ ընձիւղիր մեղքերի ծաղիկ եւ մի՛ թողնի, որ
պտուղ բերի նա.
Մի՛ դնիր իմ առաջ պարտքերիս թուղթը:
Մի՛ թուիր երկնաստեղծ մատներիդ ճիւղերի վրայ`
գործած մեղքերս.
Մի՛ ահեղօրէն ընդդիմախօսիր` անօրէնութիւնս
յիշատակելով.
Մի՛ յանձնիր կամքիս հոգուս աւանդը`
գերեվարելու.
Մի՛ փառաւորիր ինձ այստեղ, որպէսզի այնտեղ
չդատապարտես.
Անցաւոր կեանքի այս նուազագոյն, սին
հաճոյքներով`
Մի՛ տուժել տայ ինձ` յաւիտենական բարիքներն
անբաւ.
Մի՛ չափիր փառքը անվերջանալի` այս ժամանակի
կարճատեւութեամբ.
Մի՛ գրաւ դնի կեանքըդ անարատ` իմ վշտահառաչ
հովտի փոխարէն.
Մի՛ փոխանակի քո անճառելի լոյսը` մթամած այս
ստուերի հետ.
Մի՛ թողնի մտքիս երասանը դու, որպէսզի չերթա՜մ
զարտուղի ճամփով.
Մի՛ համարիր բաւ հանգստիս համար` կամուրջն


աշխարհի.
Մի՛ պահիր հովիտն իմ խոհեմութեան ստուերի
ներքո, որ հանդերձեալում չհրապարակուեմ:
Եթէ ամբարես չար գործերս անթիւ, կմեռնեմ
ողջ-ողջ.
Եթէ սրտիս մէջ շտեմարանես` այժմուանից անբոց
պիտի այրուեմ.
Եթէ անօրէն արարքներս դու քննութեան առնես`
Առանց քո առջեւ ելնելու` պիտի հալուեմ ես
իսպառ.
Եթէ մեղքերս թողնես, որ ինձ հետ տնկակից
աճեն` նրանցով պիտի մաշուեմ, սպառուեմ:
