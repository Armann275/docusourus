
(^1) _Ո՞վ կտար քեզ, եղբորորդի՛ իմ,
ուտել իմ մոր ստինքներից։
Երբ հանդիպեմ քեզ դրսում, կհամբուրեմ,
եւ չեն արհամարհի ինձ։_
(^2) _Վերցնեմ, տանեմ քեզ իմ մոր տունը
եւ ինձ հղացողի սենյակը,
հարբեցնեմ քեզ յուղագործների գինիով,
իմ նռնենիների օշարակով։_
(^3) _Նրա ձախ ձեռքը գլխիս տակ է,
եւ նրա աջը թող գրկի ինձ։_
(^4) _Երդվեցնում եմ ձեզ, դուստրե՛ր Երուսաղեմի,
ագարակի զորություններով եւ ուժերով,
եթե վեր կենաք, չարթնացնե՛ք նրան,
մինչեւ որ նա չկամենա։_
Դուստրերը եւ թագուհիներն ասում են.
(^5) _Ո՞վ է սա, որ ելել գալիս է սպիտակացած [* անապատից],
գալիս է՝ հենված իր եղբորորդուն։_
Փեսան ասում է հարսին.
_Քեզ խնձորենու տակ արթնացրի.
այնտե՛ղ քո մայրը երկնեց քեզ,
այնտե՛ղ քո ծնողը ծնեց քեզ։_
(^6) _Ինձ որպես կնիք դի՛ր քո սրտի վրա,
որպես մատանի՝ քո աջ ձեռքին,
քանզի սերը հզոր է մահվան պես,
եւ նախանձը խիստ՝ դժոխքի նման.
նրա թռիչքը, ինչպես հրի թռիչքը բոցե։_
(^7) _Առատ ջրերը չեն կարողանա սերը մարել,
եւ գետերը չեն արգելի այն։
Եթե մարդ իր ամբողջ ունեցվածքը տա
սեր ստանալու ակնկալիքով,
արհամարհելով կարհամարհվի։_
Օրիորդներն ասում են.
(^8) _Մեր քույրը փոքրիկ է
եւ դեռ ստինքներ չունի.
ի՞նչ անենք մեր քրոջն այն օրը,
երբ կպատմվի նրա մասին։_
(^9) _Եթե պարիսպ է նա,
արծաթե մարտկոց շինենք նրա վրա,
եթե դուռ է,
եղեւնափայտյա տախտակներ ամրացնենք նրա վրա։_
Հարսը համարձակվում է եւ ասում.
(^10) _Պարիսպ եմ ես,
եւ իմ ստինքները նման են աշտարակների.
նրա աչքին ես խաղաղությունը գտածի նման էի։_


(^11) _Սողոմոնը Բելմավոնում մի այգի ուներ,
իր այգին նա տվեց պահապաններին։
Յուրաքանչյուր այր նրա պտղի համար
հազար արծաթ պիտի բերի։_
(^12) _Իմ այգին իմ առաջ է.
հազարներ՝ Սողոմոնին
եւ երկու հարյուր՝ պահապաններին,
որ պահում են պտուղը նրա։_
Հարսն ասում է.
(^13) _Դո՛ւ, որ նստած ես պարտեզում,
եւ ուրիշները լսում են քեզ,
լսելի՛ արա ինձ ձայնը քո։_
(^14) _Փախի՛ր, եղբորորդի՛ իմ,
եւ նմանվի՛ր այծյամի կամ եղնիկների ձագերի՝
խնկաբեր լեռների վրա։_

