
Եգիպտոսի արքան համեմատվում է մայրի ծառի հետ
(^1) Տասնմեկերորդ տարում՝ երրորդ ամսին, ամսվա առաջին օրը, Տիրոջ խոսքն ինձ ուղղվեց ու ասաց. (^2) «Մարդո՛ւ
որդի, փարավոնին՝ եգիպտացիների արքային, ու նրա զորքին ասա՛. “Քո ամբարտավանության մեջ քեզ ո՞ւմ հետ
համեմատեցիր։ 3 Ահա Ասուրը՝ իբրեւ մի նոճի Լիբանանում՝ գեղեցիկ ճյուղերով, թավ ոստերով ու մեծությամբ բարձր.
ամպերի մեջ էր նրա կատարը։ 4 Ջուրը նրան սնուցել էր. խորքային ջրերը նրան բարձրացրել էին, նրա գետերն էին բերել
իր տունկերի շուրջը, իր ջրանցքներն էին տարածել դաշտի բոլոր ծառերի ուղղությամբ։ 5 Դրա համար էլ նա բարձրացավ
ավելի վեր, քան դաշտի բոլոր ծառերը. նրա ոստերը տարածվեցին, ճյուղերը բարձրացան՝ շնորհիվ առատ ջրերի։ 6 Ու
երբ ծավալվեց, երկնքի բոլոր թռչունները նրա ճյուղերին բնակություն հաստատեցին, վայրի բոլոր կենդանիները նրա
ոստերի տակ ձագեր հանեցին, եւ բազմաթիվ ազգեր նրա հովանու ներքո բնակություն հաստատեցին։ 7 Ճյուղերի
երկարության շնորհիվ նա գեղեցկացել էր իր բարձրությամբ, որովհետեւ նրա արմատներն էլ առատ ջրերի մեջ էին։
(^8) Աստծու դրախտի եղեւնին, կաղնին ու նոճին չէին հավասարվում նրա ճյուղերին, մայրիներն ու սոսիները չէին
նմանվում նրա ոստերին։ Աստծու դրախտի ոչ մի ծառ գեղեցկությամբ չէր նմանվում նրան,^9 որովհետեւ նա
սաղարթախիտ ոստեր ուներ։ Աստծու բերկրալից դրախտի բոլոր ծառերը նախանձում էին նրան”»։ 10 Ուստի Տերը՝
Աստված, այսպես է ասում. «Այն բանի համար, որ չափից շատ բարձրացար, ճյուղերիդ ծայրերը հասան ամպերին, եւ ես
տեսա ամբարտավանությունդ,^11 քեզ մատնեցի ազգերի իշխանի ձեռքը։ Նրան կործանման մատնեցին.^12 նրան դուրս
հանեցին, ազգերի միջից ելած օտար չարագործները նրան արմատախիլ արեցին եւ լեռների վրա տապալեցին։ Նրա
ոստերն ընկան բոլոր ձորերը, նրա բունը կտոր-կտոր եղավ երկրի բոլոր դաշտերով մեկ, նրա հովանուց իջան բոլոր
ազգերը եւ նրան գետնին հավասարեցրին։ 13 Ու երբ տապալվեց, երկնքի բոլոր թռչունները հանգիստ առան նրա վրա,
վայրի բոլոր կենդանիները նրա բնի վրա հասան,^14 որպեսզի ջրասուն բոլոր ծառերն իրենց բարձրությամբ այլեւս
չամբարտավանանան, իրենց կատարներն էլ մինչեւ ամպերը չարձակեն եւ չմնան իրենց գոռոզության մեջ, ինչպես նա, որ
ջուր էր խմում։ Բոլորն էլ մահվան մատնվեցին երկրի խորքերում՝ խորխորատ իջած մարդկանց որդիների մոտ»։ 15 Տերը՝
Աստված, այսպես է ասում. «Այն օրը, երբ նա գերեզման իջավ, խորքային ջրերը նրա վրա սգացին։ Խափանեցի նրա
գետերը, խցանեցի հորդ ջրերը։ Նրա վրա Լիբանանը տխրեց. դաշտի բոլոր ծառերը նրա պատճառով լքված մնացին։
(^16) Նրա կործանման աղմուկից ազգերը ցնցվեցին, երբ գուբ իջածների հետ նրան էլ գերեզման իջեցրի։ Եվ
սանդարամետում մխիթարեցին նրան բերկրալից դրախտի բոլոր ծառերը, Լիբանանի ընտիր ու գեղեցիկ ջրարբի
ծառերը։ 17 Նրանք գերեզման իջան նրա հետ՝ սրից խոցվածներով հանդերձ։ Իսկ նրա զավակները, որ բնակություն էին
հաստատել նրա հովանու ներքո, զրկվելով իրենց կյանքից, բնաջնջվեցին։
(^18) Ո՞ւմ հետ համեմատվեցիր զորությամբ, փառքով ու մեծությամբ՝ բերկրալից ծառերի մեջ։ Իջի՛ր, ցա՛ծ իջիր երկրի
խորքը՝ քո բերկրալից դրախտի ծառերով հանդերձ, անթլփատ ննջեցյալների մեջ՝ սրով խոցվածների հետ։ Այսպես են
լինելու նաեւ փարավոնն ու նրա զորքերի ողջ բազմությունը»,- ասում է Տերը՝ Աստված։
