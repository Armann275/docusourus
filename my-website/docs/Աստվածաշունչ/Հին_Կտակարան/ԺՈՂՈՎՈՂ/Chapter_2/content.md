
(^1) Սրտիս մեջ ասացի. «Արի՛ քեզ փորձեմ վայելքների մեջ. տե՛ս, թերեւս այստեղ է երջանկությունը»։ Բայց ահա դա էլ
է ունայնություն։ 2 Զգացի, որ ծիծաղն անմտություն է, իսկ ուրախությունը՝ անօգուտ բան։ 3 Եվ ես խորհեցի սիրտս
զվարթացնելու մասին, ինչպես գինին է զվարթացնում մարմինս։ Սիրտս, սակայն, իմաստությամբ առաջնորդեց ինձ՝
զորանալու ուրախության մեջ, մինչեւ որ տեսնեմ, թե ո՛րն է բարին մարդկանց որդիների համար, որ իրենց կյանքի բոլոր
օրերին գործում են արեգակի ներքո։ 4 Մեծամեծ գործերի ձեռնամուխ եղա, ինձ համար ապարանքներ շինեցի ու
այգիներ տնկեցի,^5 ինձ համար պարտեզներ եւ ծաղկանոցներ շինեցի եւ ամեն տեսակ պտղաբեր ծառեր տնկեցի նրանց
մեջ։ 6 Ջրավազաններ փորեցի ինձ համար անտառիս մայրիները ոռոգելու համար։ 7 Ծառաներ եւ աղախիններ գնեցի, եւ
ընդոծիններ ունեցա, եւ ավելի շատ հանդեր ու հոտեր ձեռք բերեցի, քան բոլոր նրանք, որ ինձնից առաջ եղել են
Երուսաղեմում։ 8 Ինձ համար արծաթ, ոսկի եւ թագավորական գանձեր կուտակեցի ինձ ենթակա գավառներից։
Գուսաններ, երգիչներ ու երգչուհիներ ունեցա եւ մարդու որդու համար՝ ամեն մեղկություն։ Տղամարդ եւ կին
տակառապետներ բերեցի ինձ համար՝ բաժակներս լցնելու համար։ 9 Ես ավելի մեծ եղա, քան բոլոր նրանք, որ ինձնից
առաջ եղել են Երուսաղեմում, եւ իմ իմաստությունն ինձնից չպակասեց։ 10 Ինչ աչքս ուզեց, ինձ չզրկեցի դրանից, եւ ոչ մի
ուրախության համար սրտիս վրա արգելք չդրեցի։ Քանզի իմ սիրտն ուրախ եղավ, որովհետեւ վայելեց իմ աշխատանքի
պտուղները, եւ դա էլ իմ բաժինը եղավ իմ բոլոր աշխատանքներից։ 11 Աչք նետեցի իմ ձեռքերի կատարած բոլոր գործերին
եւ դրանք անելու համար իմ կրած հոգնություններին, եւ ահա ամեն ինչ ունայնություն է, քամուն բռնելու նման, եւ ոչ մի
օգուտ չկա արեգակի ներքո։
(^12) Ես դարձա՝ տեսնելու իմաստությունը, նաեւ անխոհեմությունն ու անմտությունը, քանզի ո՞վ է այն մարդը, որ իր
գործն անելիս միշտ հետեւում է արած խորհուրդներին։ 13 Եվ տեսա, որ իմաստությունն ավելի օգտակար է
անմտությունից, ինչպես լույսը՝ խավարից։
(^14) Իմաստունի աչքերն իր գլխի մեջ են, իսկ անմիտը գնում է խավարի միջով։ Բայց ես հասկացա, որ նրանց բոլորին
էլ նույն վախճանն է սպասում։ 15 Եվ սրտիս մեջ ասացի. «Եթե նույն վախճանն է սպասում եւ՛ ինձ եւ՛ անզգամին, ես էլ
ինչո՞ւ իմաստություն ձեռք բերեցի»։ Եվ մեկ անգամ եւս ասացի սրտիս մեջ, թե սա նույնպես ունայնություն է, քանի որ
անմիտն էլ է ավելորդ տեղը խոսում,^16 որովհետեւ թե՛ հիմարի եւ թե՛ իմաստունի համար հավիտենական հիշատակ չկա։
Արդարեւ, գալիք օրերին մոռացվելու է ամեն բան։ Արդ, ինչպե՞ս կարող է իմաստունը հիմարի պես մեռնել։ 17 Ես ատեցի
իմ կյանքը, որովհետեւ ինձ համար չար էին արեգակի ներքո կատարած իմ գործերը, քանի որ ամեն ինչ ունայնություն է
եւ քամու ընտրություն։ 18 Ես ատեցի իմ ամբողջ աշխատանքը, որ կատարել էի արեգակի ներքո, քանի որ ես այն թողնելու
եմ ինձնից հետո եկող մի մարդու։
(^19) Եվ ո՞վ գիտե, իմաստո՞ւն է լինելու նա, թե՞ հիմար, կամ կարողանալո՞ւ է տիրել արդյոք իմ բոլոր վաստակին, որի
համար ես չարչարվեցի եւ որի շնորհիվ էլ իմաստուն դարձա արեգակի ներքո։ Սակայն սա եւս ունայնություն է։ 20 Իմ
ամբողջ սրտով ես հրաժարվեցի իմ բոլոր արդյունքներից, որ վաստակեցի արեգակի ներքո,^21 որովհետեւ մարդ կա, որի
վաստակն իմաստությամբ, գիտությամբ եւ արիությամբ է լինում, մարդ էլ կա, որ դրանից բոլորովին անմասն է. մի՞թե
այդ վաստակը նրան բաժին չի ընկնելու։ Սակայն սա եւս ունայնություն է եւ մեծ չարիք։ 22 Ուստի ի՞նչ է մնում մարդուս իր
բոլոր չարչարանքից եւ սրտի զուր հոգնությունից, որի համար ջանք է թափել արեգակի ներքո,^23 որովհետեւ նրա բոլոր
օրերը ցավերով են լի եւ զբաղումները՝ տրտմությամբ, եւ նույնիսկ գիշերը նրա սիրտը չի ննջում։ Սակայն սա եւս
ունայնություն է։
(^24) Մարդուս համար ուտելուց, խմելուց եւ սեփական վաստակով ինքն իրեն հաճույք պատճառելուց ավելի լավ բան
չկա։ Բայց ես տեսա, որ այդ եւս Աստծուց է լինում,^25 քանզի ո՞վ կարող է ուտել եւ խմել առանց նրա։ 26 Աստված
իմաստությունը, գիտությունը եւ ուրախությունը տալիս է այն մարդուն, որը հաճելի է իր առջեւ, իսկ մեղավորին տալիս
է հավաքելու եւ դիզելու հոգս, որպեսզի նա ձեռք բերածը տա այն մարդուն, որը հաճելի է Աստծու առջեւ։ Բայց սա եւս
ունայնություն է, քամուն բռնելու նման։
