
(^1) _Ա՛յս լսեք, քահանանե՛ր, եւ ուշադի՛ր լսեք, դու, ո՛վ Իսրայելի տուն,
եւ դու, ո՛վ թագավորի տուն, ունկնդի՛ր եղեք,
ձեր դեմ դատաստան է լինելու,
քանի որ թակարդ եղաք դիտանոցի համար եւ ցանց՝ նետված գահավանդի գլխին,_
(^2) _որ որսորդները դրեցին որսի համար։
«Ես եմ ձեզ խրատողը։_
(^3) _Ես ճանաչեցի Եփրեմին,
եւ Իսրայելն ինձնից հեռու չէ,
քանի որ Եփրեմն այժմ պոռնկացել է,
եւ Իսրայելը պղծվել է»։_
(^4) _Նրանք չխորհեցին վերադառնալ իրենց Աստծուն,
որովհետեւ պոռնկության ոգին նրանց մեջ է,
եւ Տիրոջը չճանաչեցին։_
(^5) _Իսրայելի հպարտությունը կխոնարհվի իր երեսին,
եւ Իսրայելն ու Եփրեմը կտկարանան իրենց անօրենությունների մեջ,
կտկարանա եւ Հուդան նրանց հետ։_
(^6) _Նրանք խոյերով ու պատարագներով կգնան Տիրոջը փնտրելու,
բայց չեն գտնի նրան,
որովհետեւ խույս տվեց իրենցից։_
(^7) _Քանի որ Տիրոջը լքեցին,
որովհետեւ օտար որդիներ ծնեցին իրենց համար,
ահա այժմ թրթուրը կուտի նրանց
եւ նրանց ժառանգությունը։_
(^8) _Փո՛ղ հնչեցրեք բլուրների վրա,
աղաղակե՛ք բարձունքների վրա,
ազդարարե՛ք Ովնի տանը, թե հիմարացավ Բենիամինը,_
(^9) _եւ կործանվեց Եփրեմը.
հանդիմանության օրերին Իսրայելի ցեղերի մեջ ցույց տվեցի հավատարմությունը։_
(^10) _Հուդայի իշխանները նմանվեցին նրանց, որ փոփոխում են սահմանները.
նրանց վրա ջրի պես կթափեմ իմ ասպատակությունը։_
(^11) _Եփրեմը զրկեց իր ոսոխին_


_եւ ոտնակոխ արեց արդարությունը,
քանի որ սկսեց սնոտի բաների հետեւից գնալ։_

(^12) _Ես Եփրեմի համար խռովության պես կլինեմ
եւ Հուդայի տան համար՝ խայթոցի պես։_
(^13) _Եփրեմը տեսավ իր հիվանդությունը,
եւ Հուդան՝ իր ցավերը.
Եփրեմը գնաց ասորեստանցիների մոտ
եւ պատգամավորներ ուղարկեց Հարիմի արքային,
բայց նա չկարողացավ ո՛չ ձեզ փրկել, ո՛չ էլ հանգստացնել ձեզ ցավերից։_
(^14) _Քանզի ես որպես հովազ եմ Եփրեմի համար
եւ որպես առյուծ՝ Հուդայի տան համար,
կհարձակվեմ ու կհափշտակեմ նրանց, կառնեմ նրանց, եւ ոչ ոք չի լինի, որ փրկի։_
(^15) _Կգնամ ու կվերադառնամ իմ տեղը,
մինչեւ որ ոչնչանան, ապա կփնտրեն իմ երեսը։_
