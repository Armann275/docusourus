
(^1) _Դպրապետին՝ Կորխի որդիների՝ սաղմոս իմաստության_
(^2) _Ինչպես եղջերուն աղբյուրների ջրին է փափագում,
Այնպես էլ իմ հոգին՝ քեզ, ո՜վ Աստված։_
(^3) _Հոգիս ծարավ է քեզ, Աստվա՛ծ հզոր եւ կենդանի.
Ե՞րբ պիտի գամ եւ երեւամ, Աստվա՛ծ, քո առաջ։_
(^4) _Արցունքներս կերակուր եղան ինձ համար գիշեր ու ցերեկ,
Քանզի ամեն օր ինձ ասում էին. «Ո՞ւր է քո Աստվածը»։_
(^5) _Այս հիշելիս հոգիս տառապում էր իմ ներսում։
Բայց քաջալերվում էի,
Քանի որ Աստծու տան սքանչելի հարկի տակ պիտի մտնեմ
Ցնծության եւ օրհնության ձայնով
Եվ ձայնով տոնակատարության։_
(^6) _Արդ, ինչո՞ւ ես տրտում, հոգի՛ս,
Կամ ինչո՞ւ ես ինձ խռովեցնում.
Հույսդ Աստծու վրա՛ դիր։
Նորից փառաբանի՛ր նրան՝
Իմ էության Փրկչին եւ իմ Աստծուն։_
(^7) _Հոգիս հույժ խռովվեց ինքն իր մեջ,
Դրա համար քեզ հիշեցի Հորդանանի երկրից
Եվ Հերմոնի փոքր լեռից։_
(^8) _Խորությունները խորքից ձայնեցին քեզ
Քո սահանքների ձայնով։
Քո բոլոր կոհակներն ու ալիքներն անցան իմ վրայով։_
(^9) _Տերն իր ողորմությունը ցերեկով հաստատեց,
Գիշերով՝ նոր օրհնությունը,
Եվ աղոթքն իմ առ Աստված՝ իմ կյանքի համար։_
(^10) _Ասացի Աստծուն. «Իմ օգնականը դու ես,
Ինչո՞ւ մերժեցիր ինձ, ինչո՞ւ տխուր-տրտում գնամ
Թշնամուս հալածանքի ժամանակ»։_
(^11) _Երբ ոսկորներս փշրվեցին,
Իմ թշնամիներն ինձ նախատեցին՝
Ամեն օր ասելով. «Քո Աստվածն ո՞ւր է»։_
(^12) _Արդ ինչո՞ւ ես տրտում, հոգի՛ իմ,
Կամ ինչո՞ւ ես ինձ խռովեցնում. հուսա՛ Աստծուն,
Խոստովանի՛ր նրան, քանի որ իմ երեսի փրկիչ Աստվածն է։_
