
(^1) _Դպրապետին՝ ինչպես «Մի՛ ապականիր»-ը։ Սաղմոս Դավթի, արձանագիր, երբ նա Սավուղի երեսից փախել թաքնվել
էր քարայրում_
(^2) _Ողորմի՛ր ինձ, Աստվա՛ծ, ողորմի՛ր ինձ,
Որովհետեւ քեզ հուսացի։
Քո թեւերի հովանուն պիտի հուսամ,
Մինչեւ անօրենությունն անցնի։_
(^3) _Աղաղակեցի Բարձրյալ Աստծուն,
Իմ բարերար Աստծուն։_
(^4) _Ուղարկեց երկնքից եւ ապրեցրեց ինձ,
Նախատեց ինձ կոխոտողներին։ Հանգիստ
Ուղարկեց Աստված իր ողորմությունն
Ու ճշմարտությունը_
(^5) _Եվ գազանների միջից հոգիս ազատեց,
Քանզի ննջում էի ես խռովված։
Քանզի զենք եւ նետ են մարդկանց որդիների համար իրենց ատամները,
Իսկ նրանց լեզուները՝ սուր սուսեր։_
(^6) _Բարձր ես երկինքների մեջ, Աստվա՛ծ,
Եվ ողջ երկիրն է բռնել քո փառքը։_
(^7) _Որոգայթ պատրաստեցին ոտքերիս,
Խոնարհեցրին հոգիս, իմ առջեւ խորխորատ փորեցին,
Բայց իրենք ընկան նրա մեջ։ Հանգիստ_
(^8) _Պատրաստ է սիրտս, Աստվա՛ծ,
Պատրաստ է սիրտս օրհնելու
Եվ սաղմոսելու քեզ փառաբանությամբ։_
(^9) _Արթնացի՛ր, փա՛ռք իմ, արթնացի՛ր
Սաղմոսերգությամբ եւ օրհնությամբ,
Եվ ես կարթնանամ առավոտյան._
(^10) _Պիտի վկայեմ քեզ, Տե՛ր, ժողովուրդների մեջ
Եվ պիտի սաղմոս երգեմ քեզ ազգերի մեջ։_
(^11) _Մեծ եղավ ողորմությունդ մինչեւ երկինք,
Քո ճշմարտությունը՝ մինչեւ ամպերը։_
(^12) _Բարձր ես երկնքում, Աստվա՛ծ,
Եվ ողջ երկիրն է բռնել քո փառքը։_

