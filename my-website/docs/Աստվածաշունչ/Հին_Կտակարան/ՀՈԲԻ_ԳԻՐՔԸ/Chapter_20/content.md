
Արդարության օրենքը բացառություն չունի
(^1) Սովփար Մինեցին նորից խոսեց ու ասաց.
(^2) _«Չէի կարծում, թե դու մեր դիմաց այդպես կխոսես։
Մի՞թե դու ինձնից ավելի իմաստուն ես։_
(^3) _Ունկնդրելու եմ իմ ակնածալից խրատը,
եւ իմ բանականության ոգին է պատասխան տալու ինձ։_
(^4) _Մի՞թե դա հիմա ես իմացել,
թե՞ այն ժամանակվանից, երբ երկրի վրա մարդն է դրվել։_
(^5) _Ամբարիշտների ուրախությունը մեծ անկում պիտի ապրի,
անօրենների խնդությունը կորստյան կմատնվի։_
(^6) _Եթե անգամ երկինք բարձրանան նրա ընծաները,
ողջակեզներն էլ ամպերին հասնեն,_
(^7) _երբ թվա, թե հաստատված է,
այն ժամանակ իսպառ կորչելու է.
իսկ ովքեր նրան ճանաչում էին, ասելու են՝ ո՞ւր է։_
(^8) _Երազի պես է թռչելու եւ չի գտնվելու.
գիշերային տեսիլքի պես է թռչելու նա։_
(^9) _Այն աչքը, որ նայել է նրան, այլեւս չի տեսնելու,
ոչ էլ նրա բնակավայրն է նրան ճանաչելու։_
(^10) _Նրա որդիներին վատ մարդիկ են սպանելու.
ձեռքերը ախտերից են բորբոքվելու։_
(^11) _Ոսկորներն իր, որ երիտասարդական ուժով էին հագեցած,
իր հետ էլ ուղղվում են դեպի հող՝ ննջելու։_
(^12) _Եթե անգամ քաղցրանա չարությունը նրա բերանում,
թաքցնի այն իր լեզվի տակ,_
(^13) _չի խնայելու նրան, թողություն չի շնորհելու։
Այն կուտակելու է իր կոկորդում,_
(^14) _ու ինքն էլ չի կարողանալու իրեն օգնության հասնել.
իժի թույն կա նրա փորում։_
(^15) _Անիրավությամբ հավաքված նրա հարստությունը դուրս է փսխվելու.
հրեշտակը նրան քաշել-հանելու է տնից։_
(^16) _Վիշապների զայրույթն է նա ծծելու,
նրան օձի լեզուն է սպանելու։_
(^17) _Չի տեսնելու նա արածող կենդանիների կիթը,
ոչ էլ մեղրի ու կարագի պաշարներ։_
(^18) _Զուր ու պարապ տեղն է նա հարստություն վաստակել,
քանի որ չի վայելելու այն ու չի կարողանալու կուլ տալ,
ինչպես չծամվող ու չկտրտվող կարծր բան,_
(^19) _որովհետեւ շատ տկարների տներ է խորտակել,
բնակարաններ խլել, բայց չի կառուցել։_
(^20) _Նրա ունեցվածքին փրկություն չկա.
իր ցանկությամբ չի ազատվելու։_
(^21) _Ուտելու մթերք չի ունենալու։
Դրա համար նրա բողբոջները չեն ծաղկելու։_
(^22) _Երբ իրեն թվա, թե ահա առատության մեջ է, նեղություն է կրելու.
ամեն տեսակ տագնապներ կգան նրա վրա,_
(^23) _թե ինչպե՛ս է լցվելու իր որովայնը։
Աստված նրա վրա է ուղարկելու իր սրտմտությունն ու զայրույթը,
վրան ցավեր է թափելու,_
(^24) _եւ նա սրի ձեռքից չի ազատվելու։
Պղնձե աղեղն է խոցոտելու նրան._
(^25) _նետն է անցնելու նրա մարմնով։
Նրա հարկի տակ աստղեր են շուռ գալու,
եւ արհավիրքներ են թափվելու գլխին։_
(^26) _Համակ խավարն է սպասում նրան,
եւ անշեջ հուրն է նրան ճարակելու։_


_Եկվորն է չարչարելու նրա ընտանիքը։_

(^27) _Երկինքը մեջտեղ է հանելու նրա անօրենությունները,
եւ աշխարհն է վեր կենալու նրա դեմ։_
(^28) _Կործանումն է իսպառ քանդելու նրա տունը.
նրա վրա հասնելու է ցասման օրը։_
(^29) _Տիրոջից այս է բաժին հասնելու ամբարիշտ մարդուն,
եւ այս է նրա սահմանված ունեցվածքն Այցելուից»։_
