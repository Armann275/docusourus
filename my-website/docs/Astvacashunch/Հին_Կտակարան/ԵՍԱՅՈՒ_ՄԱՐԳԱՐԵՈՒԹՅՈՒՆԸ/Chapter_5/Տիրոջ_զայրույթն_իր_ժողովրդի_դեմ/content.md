
Այգու առակը
(^1) _Իմ սիրելի այգու համար պիտի երգեմ նրա սիրեցյալի երգը.
«Մի անկյունում՝ արգավանդ մի տեղում, այգի ուներ իմ սիրելին։_
(^2) _Ցանկապատեցի, բարձր ձողեր կանգնեցրի
եւ ընտիր որթատունկ տնկեցի։
Աշտարակ շինեցի նրա մեջ,
նաեւ հնձան փորեցի այնտեղ
եւ սպասեցի, որ խաղող բերի,
բայց փուշ բերեց։_
(^3) _Այժմ, Հուդայի այրե՛ր եւ Երուսաղեմի բնակիչնե՛ր,
իմ ու իմ այգու դա՛տն արեք._
(^4) _էլ ի՞նչ պիտի անեի իմ այգու համար, որ չարեցի։
Սպասեցի, որ խաղող բերի, բայց փուշ բերեց։_
(^5) _Հիմա ես ինքս կասեմ, թե ինչպե՛ս եմ վարվելու իմ այգու հետ.
կքանդեմ նրա ցանկապատը,
եւ թող հափշտակության ենթարկվի այն.
կկործանեմ նրա պարիսպները,
եւ թող ոտքի կոխան լինի այն։_
(^6) _Կլքեմ իմ այգին. թող չէտվի ու չփորվի,
թող նրա մեջ փուշ բուսնի, ինչպես խոպան տեղում,
եւ կպատվիրեմ իմ ամպերին, որ չանձրեւեն իմ այգու վրա։_
(^7) _Զորությունների Տիրոջ այգին Իսրայելի տունն է,
Հուդայի այրը՝ նրա սիրած դալար որթատունկը։
Սպասեցի, որ նա իրավունքը կատարի,
բայց նա անիրավություն արեց
եւ ոչ արդարություն, այլ աղաղակ»։_
(^8) _Վա՜յ նրանց, ովքեր տանը տուն են կցում
եւ ագարակին ագարակ միացնում,
որպեսզի ընկերոջն արտաքսեն.
բայց մի՞թե երկրի վրա մենակ դուք եք ապրելու։_
(^9) _Ահավասիկ այդ ամենը հասավ Զորությունների Տիրոջ ականջին։
Եվ թեկուզ տները բազմաթիվ լինեն,
նրանք ավերակ են դառնալու,_


_եթե մեծ ու գեղեցիկ էլ լինեն, ոչ ոք չի լինելու, որ բնակվի նրանց մեջ։_

(^10) _Տասը լուծ եզան վարատեղը տալու է մեկ սափոր արդյունք,
վեց արդու սերմանողը երեք գրիվ է հավաքելու։_
(^11) _Վա՜յ նրանց, ովքեր, առավոտյան վեր կենալով, ընկնում են ցքիի հետեւից
եւ օրն անցկացնում դրանով,
որովհետեւ գինին նրանց շուտով պիտի այրի։_
(^12) _Փողով ու թմբուկով, քնարով ու երգով գինին խմում,
բայց չեն նայում Տիրոջ գործերին,
նրա ձեռքի գործերին ուշադրություն չեն դարձնում։_
(^13) _Իմ ժողովուրդն այսուհետեւ գերության է մատնվելու այն պատճառով,
որ չի ճանաչում Տիրոջը.
հացի սովից եւ ջրի ծարավից բազմանալու են նրանց դիակները։_
(^14) _Դժոխքն ինքն իրեն լայնացել եւ բացել է իր երախները,
որպեսզի դադար չունենան,
եւ նրա մեջ իջնեն փառավորվածները, մեծամեծներն ու հարուստները,
չարագործներն ու զվարճամոլները։_
(^15) _Մարդը պիտի ստորացվի,
տղամարդը պիտի անարգվի,
ամբարտավան աչքերը պիտի խոնարհվեն,_
(^16) _Զորությունների Տերն արդարությամբ պիտի բարձրանա,
եւ Սուրբն արդարությամբ պիտի փառավորվի։_
(^17) _Հափշտակվածները պիտի արածեն ցլերի նման,
եւ մնացածների ավերակների վրա գառները պիտի ճարակեն։_
(^18) _Վա՜յ նրանց, ովքեր երկար պարանի նման ձգում են իրենց մեղքերը
եւ ասես երինջների լծափոկով՝ անօրենությունները։_
(^19) _Նրանք ասում են. «Այն, ինչ որ կատարելու է,
թող շուտ վրա հասնի, որ տեսնենք.
թող ժամանի Իսրայելի Սրբի խորհուրդը, որ իմանանք»։_
(^20) _Վա՜յ նրանց, ովքեր չարը բարի կանվանեն եւ բարին՝ չար,
ովքեր լույսը խավար կհամարեն եւ խավարը՝ լույս,
ովքեր դառը քաղցր կհամարեն եւ քաղցրը՝ դառը։_
(^21) _Վա՜յ նրանց, ովքեր իրենց իմաստունի տեղ կդնեն,
իրենք իրենց աչքին խորագետ կերեւան։_
(^22) _Վա՜յ ձեր այդ հզորներին, ովքեր գինի են ըմպում,
եւ ձեր իշխաններին, ովքեր խառնված թունդ ցքի են խմում,_
(^23) _ովքեր կաշառքի համար արդարացնում են ամբարիշտին
եւ արդարի իրավունքն են գողանում։_
(^24) _Դրա համար էլ, ինչպես եղեգն է վառվում կրակի կայծերից,
այնպես էլ նրանք են այրվելու բորբոքված բոցից,
նրանց արմատը մղեղի նման է դառնալու,
նրանց ծաղիկը փոշու պես վեր է ելնելու,
որովհետեւ նրանք մերժեցին Զորությունների Տիրոջ օրենքը,
առավել եւս անարգեցին Իսրայելի Սրբի խոսքը։_
(^25) _Եվ սաստկացավ Զորությունների Տիրոջ զայրույթն իր ժողովրդի դեմ։
Նա ձեռքը ձգեց նրանց վրա եւ ոչնչացրեց նրանց։ Բարկացավ լեռների վրա,
եւ նրանց դիակները՝ իբրեւ աղբ, թափվեցին ճանապարհին։
Բայց այս բոլորով հանդերձ՝ նրա բարկությունը չիջավ.
տակավին նրա ձեռքը մնում է բարձրացած։_
(^26) _Այսուհետեւ ազդանշան կտա հեռավոր ազգերին
ու նրանց կբերի երկրի ծայրերից,
եւ ահա նրանք առանց հապաղելու արագ կընթանան եւ թեթեւորեն տեղ կհասնեն։_
(^27) _Ո՛չ քաղց են զգալու եւ ո՛չ էլ հոգնելու,
ո՛չ նիրհելու են եւ ո՛չ էլ ննջելու,
ո՛չ իրենց մեջքի գոտիներն են արձակելու,
ո՛չ էլ իրենց կոշիկների կապերն են քանդվելու։_
(^28) _Նրանց նետերը սուր են, աղեղները՝ լարված,
նրանց երիվարների սմբակները կարծր ապառաժի նման են,
մարտակառքերի անիվները՝ մրրիկի պես։_
(^29) _Նրանք հարձակվելու են առյուծների պես,
վրա են հասնելու առյուծի կորյունների պես.
աղաղակելու են, հարձակվելու են եւ գազանաբար կոտորելու,
եւ ոչ ոք չի լինելու, որ փրկի նրանց։_
(^30) _Այն օրը աղաղակ պիտի բարձրացնեն նրանց վրա,
ինչպես ալեծուփ ծովի ձայնը։
Պիտի նայեն դեպի վեր՝ երկնքին,
եւ դեպի վար՝ երկրին,
բայց ահա նրանց տագնապին ի պատասխան դաժան խավար է լինելու։_

