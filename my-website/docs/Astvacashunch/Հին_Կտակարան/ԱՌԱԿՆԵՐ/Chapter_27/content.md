
(^1) Վաղվա օրով մի՛ պարծեցիր, քանզի չգիտես, վաղն ինչ կլինի քեզ հետ։
(^2) Թող ընկերդ քեզ գովի, ոչ թե քո բերանը, օտա՛րը եւ ոչ թե շուրթերդ։
(^3) Քարը ծանր է, ավազը դժվար է բարձրացնել, իսկ անզգամի բարկությունը երկուսից էլ ծանր է։
(^4) Ցասումն անողորմ է, բարկությունը՝ սաստիկ, իսկ նախանձը պակաս չէ ոչ մեկից։
(^5) Լավ է բաց հանդիմանությունը, քան ծածուկ բարեկամությունը։
(^6) Լավ են բարեկամի ապտակները, քան թշնամու կեղծ համբույրը։
(^7) Հագեցած մարդն արհամարհում է մեղրն ու խորիսխը, բայց քաղցածին դառն էլ քաղցր է թվում։
(^8) Իր տեղից օտար տեղ գնացած մարդն իրեն ստրուկ է զգում բույնը լքած թռչունի պես։
(^9) Սիրտը զվարճանում է յուղով, խնկով եւ գինով, եւ հոգին թոթափվում է տրտմությունից։
(^10) Մի՛ լքիր քո բարեկամին եւ քո հոր բարեկամին, եւ մի՛ մտիր եղբորդ տունը քո տառապանքի ժամանակ. մոտիկ
հարեւանը հեռու եղբորից լավ է։
(^11) Որդյա՛կ, իմաստո՛ւն եղիր, որ սիրտդ ուրախ լինի, եւ վանի՛ր քեզնից նախատինքի խոսքերը։
(^12) Խորագետը խուսափում է գալիք չարից, իսկ անզգամներն ընդառաջ են ելնում եւ տուժում։
(^13) Հանի՛ր նրա հանդերձանքը, ով չափից անց է թշնամանք տածում, քանզի նա ուրիշին էլ է ապականում։
(^14) Ով առավոտյան բարձրաձայն գովում է բարեկամին, ոչնչով առավել չէ, քան նրան անիծողը։
(^15) Ինչպես ձմեռային կաթոցն է մարդուն հանում իր տնից, այնպես էլ անզգամ կինն է իր մարդուն հանում իր տնից։
(^16) Խիստ է հյուսիսի քամին, բայց հաջողության անունն է կրում։
(^17) Երկաթը երկաթ է խարտում, մարդն էլ՝ երեսն ընկերոջ։
(^18) Ով թզենի է տնկում, պիտի նրա պտուղն ուտի, ով իր տիրոջն է պահում, պիտի պատվվի։
(^19) Ինչպես մարդկանց դեմքերը նման չեն իրար, այնպես էլ մարդկանց սրտերն իրար նման չեն։
(^20) Ինչպես դժոխքն ու կորուստն են անհագ, այնպես էլ աչքերն ագահ մարդու։ 20 ա Խրատ չլսող, ցոփ լեզու ունեցող
մարդիկ պիղծ են Տիրոջ առջեւ հանդուգն աչքերով։
(^21) Արծաթն ու ոսկին ձուլարանն է փորձում, իսկ մարդուն՝ գովաբանողների բերանը։ 21 ա Անօրենի սիրտը չարիքներ է
փնտրում, իսկ ուղիղ սիրտը՝ գիտություն:
(^22) Կարող ես անզգամին հարվածել եւ անարգել ատյանում, սակայն նրա անզգամությունը չես հեռացնի նրանից։
(^23) Քո հոտի նկատմամբ խոհեմությամբ հոգատա՛ր եղիր, եւ կարեկից՝ քո երամակների հանդեպ, (^24) քանզի մարդու
ուժը, զորությունն ու իշխանությունը հավերժ չեն եւ չեն տրվում նրան սերնդեսերունդ։ 25 Խնամքո՛վ վարվիր դաշտի
կանաչի հետ, որ խոտ հնձես, եւ դալար խո՛տ հավաքիր,^26 որ ոչխարներդ բրդաբեր լինեն, խնամի՛ր դաշտերը, որ գառներ
ունենաս։ 27 Որդյա՛կ, ինձնից սովորի՛ր զորավոր պատգամներ՝ քո տան ապրուստի եւ քո բարեկամների ապրուստի
համար։
