
Հռութն աշխատում է Բոոսի արտում
(^1) Նոոմինի ամուսինն այնտեղ մի ազգական ուներ, մեծ կարողության տեր մի մարդ՝ Ելիմելեքի ազգից։ Նրա անունը
Բոոս էր։ Նա Նոոմինին այրության տուն տվեց, որ բնակվի նրա մեջ։ 2 Մովաբացի Հռութն ասաց Նոոմինին. «Գնամ
արտը եւ ում մոտ բարեհաճություն գտնեմ, նրա հետեւից հասկեր հավաքեմ»։ Նա ասաց նրան. «Գնա՛, աղջի՛կս»։ 3 Նա
գնաց եւ մտնելով արտի մեջ՝ հասկ էր հավաքում հնձողների հետեւից. եւ այնպես պատահեց, որ նա հայտնվեց արտի այն
մասում, որը Ելիմելեքի ազգական Բոոսինն էր։
(^4) Եվ ահա Բոոսը եկավ Բեթղեհեմից եւ ասաց իր հնձվորներին. «Տերը ձեզ հետ»։ Նրանք ասացին. «Տերն օրհնի քեզ»։
(^5) Եվ Բոոսը հնձվորների վրա նշանակված ծառային ասաց. «Ո՞ւմ աղջիկն է դա»։ 6 Հնձվորների վրա նշանակված ծառան
պատասխանեց ու ասաց. «Մովաբացի աղջիկն է, որ Նոոմինի հետ վերադարձավ Մովաբի դաշտից։ 7 Նա ասաց. “Թող
հնձվորների հետեւից հասկաքաղ անեմ եւ խուրձերից ընկածները հավաքեմ”։ Եկել ու մնացել է այստեղ առավոտից մինչեւ
այժմ, մի փոքր դադար էլ չտվեց այս արտում»։


(^8) Բոոսն ասաց Հռութին. «Լսի՛ր, աղջի՛կս, հասկ հավաքելու համար ուրիշ տեղ, ուրիշի արտը չգնաս, այստեղից ոչ մի
տեղ չգնաս, այլ հենց այստեղ, ինձ ծառայող աղջիկների հե՛տ եղիր։ 9 Թող քո աչքերը լինեն այն արտի վրա, որտեղ հունձ
են անում, եւ նրանց հետեւից գնա։ Ահա ես պատվիրել եմ իմ պատանիներին, որ քեզ չդիպչեն։ Եթե ծարավես, գնա՛
ամանների մոտ եւ խմի՛ր այդ պատանիների հանած ջրից»։ 10 Աղջիկն ընկավ երեսի վրա եւ մինչեւ գետին խոնարհվելով՝
երկրպագություն արեց ու ասաց. «Ինչի՞ց է, որ քո բարեհաճությանն արժանացա, եւ դու ուշադրություն դարձրիր ինձ
վրա, թեեւ ես մի օտար կին եմ»։ 11 Բոոսը պատասխան տվեց եւ ասաց. «Ինձ պատմել են այն ամենը, ինչ ամուսնուդ
մահվանից հետո արել ես դու քո սկեսրոջ համար. թե ինչպես թողել ես քո հորն ու մորը, քո ծննդավայրը եւ եկել ես այն
ժողովրդի մոտ, որին առաջ չէիր ճանաչում։ 12 Քո արածի համար Տերը թող հատուցի քեզ, Տերը՝ Իսրայելի Աստվածը,
թող լիովին վարձատրի քեզ, որին դու դիմել ես՝ նրա թեւերի տակ ապաստան գտնելու համար»։ 13 Հռութն ասաց. «Տե՛ր
իմ, քո առաջ շնորհ գտա, քանի որ մխիթարեցիր ինձ եւ քո աղախնի սրտից խոսեցիր. ես էլ քո աղախիններից մեկը թող
լինեմ»։ 14 Բոոսը նրան ասաց. «Ահա ճաշի ժամ է, մոտեցի՛ր այստեղ, կե՛ր հացից եւ պատառդ թաթախի՛ր քացախահյութի
մեջ»։ Հռութը նստեց հնձվորների կողքին, Բոոսը նրա առջեւ փոխինձ դրեց, նա կերավ, հագեցավ եւ մնացորդ թողեց։
(^15) Ապա վեր կացավ հասկ հավաքելու։ Բոոսն իր պատանիներին պատվիրեց եւ ասաց. «Թող խուրձերի միջից էլ հավաքի,
մի՛ ամաչեցրեք նրան,^16 այլ տարե՛ք, կուտակված խրձերից էլ նրա առաջը գցե՛ք, թո՛ւյլ տվեք ուտի եւ հասկ հավաքի, մի՛
հանդիմանեք նրան»։ 17 Նա մինչեւ երեկո այդ արտի մեջ հավաքեց, հավաքածը ծեծեց, եւ դա մի արդու գարի եղավ։ 18 Նա
վերցրեց այն եւ քաղաք մտավ, եւ սկեսուրը տեսավ նրա հավաքածը։ Ապա Հռութը հանեց, նրան տվեց այն, ինչ պահել էր
կշտանալուց հետո։
(^19) Սկեսուրը նրան ասաց. «Այսօր որտե՞ղ հավաքեցիր եւ որտե՞ղ աշխատեցիր. օրհնյալ լինի նա, ով լավություն արեց
քեզ»։ Եվ Հռութն իր սկեսրոջը պատմեց, թե որտե՛ղ է եղել, եւ ասաց. «Բոոս է այն մարդու անունը, որի մոտ աշխատեցի
այսօր»։ 20 Նոոմինն իր հարսին ասաց. «Օրհնյալ լինի նա Տիրոջից, որ իր գութը չպակասեցրեց ողջերից եւ մեռածներից»։
Նոոմինը նրան ասաց. «Նա մեզ մոտիկ մարդ է, նա մեր ազգականներից է»։ 21 Հռութն իր սկեսրոջն ասաց. «Ճիշտ է, նա
ինձ ասաց՝ “Ինձ ծառայող աղջիկների հե՛տ եղիր, մինչեւ որ վերջացնեն իմ ողջ հունձը”»։ 22 Նոոմինն իր հարս Հռութին
ասաց. «Լավ է, աղջի՛կս, որ նրան ծառայող աղջիկների հետ լինես, եւ չլինի, թե մի այլ արտում քեզ ուրիշը հանդիպի»։
(^23) Եվ Հռութը միացավ Բոոսին ծառայող աղջիկներին ու հասկ հավաքեց մինչեւ գարու եւ ցորենի հնձի վերջը, եւ ապրում
էր իր սկեսրոջ հետ։
