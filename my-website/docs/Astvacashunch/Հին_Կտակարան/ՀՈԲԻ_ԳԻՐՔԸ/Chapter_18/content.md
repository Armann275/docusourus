
Որոգայթ չարի համար
(^1) Բաղդատ Սավքեցին նորից խոսեց ու ասաց.
(^2) _«Մինչեւ ե՞րբ դադար չես առնելու.
հանդարտվի՛ր, որ մենք էլ խոսենք։_
(^3) _Ինչո՞ւ ենք մենք չորքոտանիների պես լռել քո առաջ,_
(^4) _իսկ դու բարկությամբ ես շիկացել։
Հիմա եթե դու մեռնես, երկնքի ներքո ամայությո՞ւն է տիրելու,
թե՞ լեռներն են հիմնահատակ կործանվելու։_
(^5) _Ամբարիշտների լույսը հանգչելու է.
նրանց բոցը վեր չի բարձրանա։_
(^6) _Նրա լույսը խավարելու է իր հարկի տակ,
եւ ճրագը հանգչելու է նրա վրա։_
(^7) _Հետին մարդիկ հափշտակելու են նրա ունեցվածքը.
սխալ են դուրս եկել նրա խորհուրդները։_
(^8) _Ոտքը ծուղակն է ընկնելու,
եւ նա թպրտալու է ուռկանում։_
(^9) _Դարաններ են վրան թափվելու.
ծարավիներին զորացնելու է նրա դեմ։_
(^10) _Նրա համար հողում թակարդ է թաքցված,
իսկ ճանապարհին՝ որոգայթներ։_
(^11) _Ցավերը բոլոր կողմերից ոչնչացնելու են նրան.
շատերը նրա ոտքերին են փարվելու սովի նեղության ժամանակ։_
(^12) _Նրա համար ահավոր կործանում է պատրաստված._
(^13) _ոտքի ներբանները մաշվելու են։
Տարաժամ մահը ուտելու է նրա գեղեցկությունը._
(^14) _առողջությունը դուրս է քշվելու նրա հարկից։
Տագնապով նրան է հասնելու արքունի պատուհասը։_
(^15) _Գիշերը նա բնակվելու է նրա հարկի տակ.
նրա վայելչությունը ծծումբի բոցով է փչանալու։_
(^16) _Ներքեւում նրա արմատները չորանալու են,
վերեւում հունձն է փչանալու։_
(^17) _Նրա հիշատակը կորչելու է երկրի երեսից,_


_նրա անունը չի հիշվելու հրապարակներում։_

(^18) _Լույսից խավար են քշելու նրան,_
(^19) _եւ իր ժողովրդի մեջ ծանոթ չի ունենալու։
Երկնքի ներքո նրա տունը չի փրկվելու,
այլ այնտեղ օտարներ են բնակություն հաստատելու։_
(^20) _Նրա վրա հեծեծելու են հետին մարդիկ միայն,
առաջինները զարմանքով են համակվելու,_
(^21) _թե սրա՞նք են անիրավների տները,
սրա՞նք են այն մարդկանց տեղերը, ովքեր Տիրոջը չճանաչեցին»։_
