
Արդ, այս խօսքերն են` վճիռ պաշտելի,
Սրբազան պայման, օրէնք անփոփոխ,
Կենաց աւետիս, նշան տէրունի եւ բարութեան
դուռ,
Սփոփիչ հրաւեր եւ ճշգրիտ պատկեր,
Անպակասելի գանձ, անմոռաց յիշատակ:
Առ այս, եւ ես հաւատալով` հաստատում եմ այդ`
մարգարէի հետ,
Թէ կարող ես ներել բոլորովին մեղքերս
բազմաբեղուն:
Եւ այդպիսով` աւելի պիտի մեծանաս դու ու
բարձրանաս կրկին
Իմ կործանուած եւ ամենաթշուառ հոգու հանդէպ:
Ամէն ինչում կարող ես դու, բաւարարում ես
բոլորին եւ հասնում ամէնուրեք,
Յաղթում ես բոլոր բռնութիւններին եւ փշրում
կարծրութիւններն ամէն.
Վանում ես ամէն ընդդիմադիր ուժ եւ վատնում
ամէն խստութիւն.
Ընդոտնում ես ամէն սրութիւն եւ բոլոր
դառնութիւններն անուշացնում,
Քաղցրացնում ես բոլոր դժվարամոքելիները,
Բաշխում ես պարտքերը բոլոր եւ ներում
յանցանքներն ամէն:
Կարող ես, զօրաւոր, հզօր, հնարաւոր ես դու եւ
ամէնարուեստ`


Ընկղմել բոլորի մեղքերը, չքացնել ու բառնալ
մէջտեղից.
Ինչպէս փայլն այն փոքրիկ կայծի, չնչին
չափազանց եւ չքոտի,
Որ ընկնելով ծովը տիեզերատարած` կորչում է
իսպառ:
