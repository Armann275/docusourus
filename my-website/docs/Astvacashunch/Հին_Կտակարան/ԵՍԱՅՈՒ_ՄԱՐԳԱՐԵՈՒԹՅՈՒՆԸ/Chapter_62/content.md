
Երուսաղեմը պիտի վերագտնի իր փառքը
(^1) _Չեմ լռի հանուն Սիոնի եւ չեմ ների հանուն Երուսաղեմի,
մինչեւ լույսի պես չծագի նրա արդարությունը,
եւ փայլակի պես չբոցավառվի նրա փրկությունը։_
(^2) _Բոլոր ազգերը պիտի տեսնեն քո արդարությունը,
թագավորները՝ քո փառքը,
եւ դու նոր անունով ես կոչվելու,
որ Տերն է անվանելու։_


(^3) _Տիրոջ ձեռքին վայելչության պսակ պիտի դառնաս
եւ քո Աստծու ձեռքին՝ արքայական թագ։_
(^4) _Այլեւս չես կոչվելու Լքյալ,
ոչ էլ քո երկիրն է կոչվելու Ավերակ։
Քեզ պիտի կոչեն Իմ կամքը,
իսկ քո երկիրը՝ Շեն բնակություն,
որովհետեւ Տերը բարյացակամ է լինելու քո նկատմամբ,
եւ քո երկիրը բնակությամբ պիտի լցվի։_
(^5) _Ինչպես որ երիտասարդն է ամուսնանում կույսի հետ,
այնպես էլ քո որդիները պիտի ապրեն քեզ հետ,
եւ ինչպես որ, օրինակ, փեսան է ուրախանում հարսի համար,
այնպես էլ Տերն է ուրախ լինելու քեզ համար։_
(^6) _Քո պարիսպների վրա, ո՛վ Երուսաղեմ,
ամբողջ օրն ու ողջ գիշերը պահապաններ պիտի կարգեմ,
որ մինչեւ վերջ չդադարեն հիշել Տիրոջը։_
(^7) _Ձեր նմանը չի լինի, երբ նա վերստին ուղղի
եւ Երուսաղեմը պարծանք դարձնի երկրի վրա։_
(^8) _Տերը երդվեց իր փառքով եւ իր բազկի զորությամբ,
որ քո ցորենն ու կերակուրը չի տա քո թշնամիների ձեռքը,
եւ օտարների որդիները չեն խմի քո գինին,
որի համար դու հոգնեցիր,_
(^9) _այլ ովքեր այդ ամբարեցին,
նրանք պիտի ուտեն եւ օրհնեն Տիրոջը,
եւ ովքեր այդ հավաքեցին,
նրանք պիտի խմեն իմ սուրբ սրահներում։_
(^10) _Նե՛րս մտեք իմ դռներով,
պատրաստե՛ք ճանապարհները,
շտկե՛ք շավիղները,
ճամփա՛ բացեք իմ ժողովրդի համար,
ճանապարհը մաքրեք քարերից
եւ դրոշա՛կ բարձրացրեք՝ որպես նշան ազգերի մեջ։_
(^11) _Ահա թե ինչ ազդարարեց Տերը մինչեւ երկրի ծագերը.
«Ասացե՛ք Սիոնի դստերը.
ահավասիկ գալիս է քո Փրկիչը,
եւ իր վարձն իր հետ է,
գործը՝ իր աչքի առաջ»։_
(^12) _Տիրոջ ձեռքով փրկված Սուրբ ժողովուրդ է կոչելու նրան,
իսկ դու կոչվելու ես Փնտրված քաղաք եւ ոչ թե Լքված»։_
