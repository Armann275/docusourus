
Տիրոջ դատն Իսրայելի դեմ
(^1) _Լսե՛ք սա, որ Տերն ասաց.
«Վե՛ր կաց եւ դա՛տ արա լեռների հետ,
եւ բլուրները թող լսեն քո ձայնը։_


(^2) _Լսե՛ք Տիրոջ դատաստանը, բլուրնե՛ր, ձորե՛ր եւ երկրի՛ հիմքեր,
որովհետեւ Տիրոջ դատաստանն իր ժողովրդի հետ է, եւ Իսրայելի հետ կհանդիմանվի։_
(^3) _«Իմ ժողովո՛ւրդ, ի՞նչ եմ արել քեզ
կամ ինչո՞վ եմ տրտմեցրել քեզ կամ ինչո՞վ եմ նեղացրել քեզ,
ինձ պատասխա՛ն տուր։_
(^4) _Քանի որ հանեցի քեզ եգիպտացիների երկրից,
փրկեցի քեզ ծառայության տնից
եւ քո առջեւ ուղարկեցի Մովսեսին, Ահարոնին եւ Մարիամին։_
(^5) _Իմ ժողովո՛ւրդ, հիշի՛ր՝ ի՛նչ խորհեց քո մասին մովաբացիների Բաղակ թագավորը,
եւ ի՛նչ պատասխան տվեց նրան Բեովրի որդի Բաղաամը, այն եղեգներից մինչեւ Գաղգաղ,
որպեսզի ճանաչվի Տիրոջ արդարությունը»։_
(^6) _Ինչո՞վ շտապեմ Տիրոջ մոտ.
կապավինեմ իմ բարձրյալ Աստծուն.
թե՞ շտապեմ նրա մոտ ողջակեզներով եւ տարեկան հորթերով։_
(^7) _Եթե այդպես լինի, Տերը կընդունի՞ հազարավոր խոյեր
կամ բյուրավոր պարարտ նոխազներ,
թե՞ ամբարշտությունների պատճառով տամ իմ անդրանիկները
եւ իմ միջի պտուղը՝ իմ անձի մեղքերի համար։_
(^8) _Ցույց տրվեց քեզ, ո՛վ մարդ,
ի՛նչ է բարին, կամ ի՛նչ է պահանջում քեզնից Տերը,
բայց արդարություն գործել, ողորմություն սիրել
եւ պատրաստ լինել Տիրոջ՝ քո Աստծու հետեւից գնալու։_
(^9) _Տիրոջ ձայնը կհնչի քաղաքի վրա եւ կփրկի նրա անունից երկյուղածներին։
«Լսի՛ր, ա՛զգ, ո՞վ է հանդերձավորելու քաղաքը,_
(^10) _եթե ոչ հուրը եւ անօրենի տունը,
որ գանձում է անօրեն գանձեր անիրավության հպարտությամբ։_
(^11) _Եվ կլինի՞, որ անօրենն արդարանա կաշառքով
ու նենգության կշեռքի պայուսակով._
(^12) _ուստի իրենց տները լցրին ամբարշտություններով,
նրա բնակիչներն անիրավություն խոսեցին,
եւ նրանց լեզուները մեծախոսեցին իրենց բերաններում։_
(^13) _Ես կործանումով հարվածեցի քեզ քո մեղքերի համար։_
(^14) _Դու կուտես եւ չես հագենա.
մերժեցի քեզ.
կբռնվես եւ չես ազատվի,
եւ ովքեր որ ազատվեն, սրի կմատնվեն։_
(^15) _Դու կսերմանես, բայց չես հնձի,
ձեթ կքամես, բայց չես օծվի յուղով,
եւ գինի, բայց գինի չես խմի։
Կվերանան իմ ժողովրդի անօրենները_
(^16) _եւ Աքաաբի տան բոլոր գործերը.
ըստ նրա խորհուրդների գնացիք,
որ ձեզ մատնեմ կորստյան
եւ քո բնակիչներին՝ սուլոցի.
ժողովուրդների նախատինքները կընդունեք»։_
