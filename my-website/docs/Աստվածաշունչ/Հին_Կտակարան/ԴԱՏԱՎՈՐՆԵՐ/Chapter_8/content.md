
Մադիանացիների վերջնական պարտությունը
(^1) Եվ Եփրեմի այրերը Գեդեոնին ասացին. «Այս ի՞նչ բան է, որ արեցիր մեզ հետ. մեզ չկանչեցիր, երբ մադիանացիների
դեմ պատերազմելու գնացիր»։ Եվ նրա հետ սաստիկ վիճեցին։ 2 Նա նրանց ասաց. «Ես հիմա ի՞նչ եմ արել ձեր արածի
համեմատ. մի՞թե Եփրեմի ճռաքաղը Աբիեզերի խաղողաքաղից լավ չէ.^3 Տերը ձեր ձեռքը մատնեց մադիանացիների
իշխաններին՝ Օրեբին եւ Զեբին. ես ի՞նչ կարողացա անել ձեզ հետ համեմատած»։ Երբ նա այս խոսքն ասաց, նրանց
հոգին հանգստացավ նրա նկատմամբ։
(^4) Գեդեոնը եկավ Հորդանան եւ իր հետ եղող երեք հարյուր մարդկանց հետ գետն անցավ ուժասպառված եւ քաղցած։
(^5) Նա ասաց Սոքքոթի մարդկանց. «Ուտելու հա՛ց տվեք այս զորքին, որ ինձ հետ է, որովհետեւ նրանք քաղցած են,
որպեսզի ես հետապնդեմ Զեբեեին ու Սաղմանային՝ մադիանացիների թագավորներին»։ 6 Սոքքոթի իշխաններն
ասացին. «Մի՞թե Զեբեեն եւ Սաղմանան արդեն քո ձեռքում են, որ մենք քո զորքին հաց տանք»։ 7 Գեդեոնն ասաց. «Եթե
այդպես չէ, ապա երբ Տերը Զեբեեին ու Սաղմանային իմ ձեռքը տա, ես ձեր մարմինները կծվատեմ անապատի փշերով
եւ տատասկներով»։ 8 Այնտեղից նա գնաց Փանուել եւ նրանց հետ նույն ձեւով խոսեց։ Փանուելի մարդիկ նրան
պատասխան տվեցին այնպես, ինչպես պատասխանել էին Սոքքոթի մարդիկ։ 9 Գեդեոնը խոսեց Փանուելի մարդկանց
հետ եւ ասաց. «Երբ ես նորից անփորձանք վերադառնամ, այդ աշտարակը պիտի քանդեմ»։
(^10) Զեբեեն եւ Սաղմանան գտնվում էին Կարկարում, եւ նրանց բանակը նրանց հետ էր. մոտ տասնհինգ հազար մարդ,
որ մնացել էին Արեւելքի որդիների ամբողջ բանակից, իսկ ընկածները հարյուր քսան հազար սրակոտոր եղած մարդիկ
էին։ 11 Գեդեոնը բարձրացավ վրանաբնակների ճանապարհով, Նաբաեի արեւելյան կողմից, որ գտնվում է Նաբեիի
դիմաց, ու հարվածեց բանակին, որովհետեւ բանակն անհոգության մեջ էր։ 12 Զեբեեն եւ Սաղմանան փախան, իսկ նա
հետապնդեց նրանց, ձերբակալեց մադիանացիների երկու թագավորներին՝ Զեբեեին ու Սաղմանային, եւ նրանց ամբողջ
բանակը տակնուվրա արեց։
(^13) Հովասի որդի Գեդեոնը պատերազմից վերադարձավ Արեսի զառիվայրով։ 14 Սոքքոթի մարդկանցից նա մի
պատանի բռնեց եւ հարցուփորձ արեց նրան։ Սա նրա համար գրավոր տվեց Սոքքոթի իշխանների ու ծերերի անունները՝
յոթանասունյոթ մարդու։ 15 Գեդեոնը եկավ Սոքքոթի իշխանների մոտ եւ ասաց նրանց. «Ահա Զեբեեն եւ Սաղմանան,
որոնց համար ինձ նախատեցիք՝ ասելով. “Մի՞թե Զեբեեն եւ Սաղմանան քո ձեռքում են, որ մենք հաց տանք սովից
սպառված քո մարդկանց”»։ 16 Նա առավ քաղաքի իշխաններին ու ծերերին եւ անապատից՝ փշեր ու տատասկներ եւ
դրանցով ձաղկեց Սոքքոթի տղամարդկանց։ 17 Ապա կործանեց Փանուելի աշտարակը եւ կոտորեց քաղաքի
տղամարդկանց։
(^18) Նա ասաց Զեբեեին եւ Սաղմանային. «Ինչպիսի՞ք էին այն մարդիկ, որոնց կոտորեցիք Թաբորում»։ Նրանք
ասացին. «Ինչպիսին դու ես, նույնպիսին եւ նրանք էին՝ քեզ նման, եւ դու՝ նրանց նման։ Նրանց տեսքը թագավորի
որդիների նման էր»։ 19 Գեդեոնն ասաց. «Նրանք իմ եղբայրները՝ իմ մոր որդիներն էին»։ Եվ երդվեց նրանց ու ասաց.
«Կենդանի է Տերը. եթե դուք նրանց ողջ թողնեիք, ես ձեզ չէի սպանի»։ 20 Եվ իր անդրանիկ որդուն՝ Եթերին, ասաց. «Վե՛ր
կաց, սպանի՛ր դրանց»։ Բայց պատանին իր սուրը չհանեց, որովհետեւ վախեցավ, քանի որ մանուկ էր։ 21 Զեբեեն եւ
Սաղմանան ասացին. «Վե՛ր կաց եւ դու ի՛նքդ զարկիր մեզ, որովհետեւ մարդու ուժն իրեն համեմատ կլինի»։ Գեդեոնը
վեր կացավ, սպանեց Զեբեեին ու Սաղմանային եւ նրանց ուղտերի վզերից մանյակներն առավ։
(^22) Իսրայելի այրերը Գեդեոնին ասացին. «Իշխի՛ր մեզ վրա դու եւ քո որդին ու քո որդու որդին, որովհետեւ դու մեզ
փրկեցիր մադիանացիների ձեռքից»։ 23 Գեդեոնը նրանց ասաց. «Ես ձեզ վրա չեմ իշխի, եւ ոչ էլ իմ որդին կիշխի ձեզ վրա,
Տե՛րը թող իշխի ձեզ վրա»։
(^24) Ապա Գեդեոնը նրանց ասաց. «Ձեզանից մի բան եմ խնդրում. ամեն մարդ իր ավարից մի գինդ թող տա ինձ»։
Նրանց գինդերը ոսկի էին, քանի որ իսմայելացիներ էին։ 25 Նրանք ասացին. «Սիրով կտանք»։ Եվ փռեցին նրա
հանդերձները, ու ամեն մարդ իր ավարից ոսկի գինդեր գցեց այնտեղ։ 26 Նրա խնդրած ոսկի գինդերի կշիռը հազար յոթ
հարյուր սիկղ ոսկի եղավ, բացի մադիանացիների թագավորների վրայի մահիկներից, ապարանջաններից,
պսակակալներից եւ ծիրանիներից, եւ նրանց ուղտերի վզերի ոսկի մանյակներից։ 27 Գեդեոնը դրանցով եփուդ շինեց եւ
այն դրեց իր Եփրա քաղաքում։ Ամբողջ Իսրայելը, նրան հետեւելով, այդ պաշտեց, եւ դա Գեդեոնի ու նրա տան համար
գայթակղություն եղավ։
(^28) Այսպես մադիանացիները ենթարկվեցին Իսրայելի որդիներին եւ այլեւս իրենց գլուխները չբարձրացրին։ Գեդեոնի
օրոք երկիրը հանգստացավ քառասուն տարի։
(^29) Հովասի որդի Հերոբոաղը գնաց բնակվեց իր տանը։ 30 Գեդեոնը յոթանասուն որդի էր սերնդագործել, որովհետեւ
շատ կանայք ուներ։ 31 Սյուքեմում նրա ունեցած հարճն էլ նրա համար մի որդի ծնեց, եւ նրա անունն Աբիմելեք դրեց։
(^32) Հովասի որդի Գեդեոնը մեռավ խոր ծերության հասակում եւ թաղվեց իր հոր՝ Հովասի գերեզմանում, Եսրեի հորը
պատկանող Եփրայում։
(^33) Երբ Գեդեոնը մեռավ, Իսրայելի որդիները նորից պաշտեցին Բահաղի կուռքերին եւ Բահաղ Բերիթին իրենց
աստվածը համարեցին։ 34 Իսրայելի որդիները չհիշեցին Տիրոջը՝ իրենց Աստծուն, որ նրանց փրկեց իրենց շրջակայքի
բոլոր թշնամիներից։ 35 Նրանք Հերոբոաղի, այսինքն՝ Գեդեոնի տան հանդեպ երախտագետ չեղան այն բոլոր
բարեգործությունների դիմաց, որ նա արել էր Իսրայելին։
