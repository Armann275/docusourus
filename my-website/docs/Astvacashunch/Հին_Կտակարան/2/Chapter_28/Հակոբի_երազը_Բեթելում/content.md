
(^1) Իսահակը կանչեց Հակոբին, օրհնեց նրան ու պատվիրեց՝ ասելով. «Քանանացիների դուստրերից կին չառնես։
(^2) Վե՛ր կաց, գնա՛ Ասորիների Միջագետք՝ քո մոր հոր՝ Բաթուելի տունը, եւ այնտեղից քո մորեղբայր Լաբանի դուստրերից
քեզ կի՛ն առ։ 3 Իմ Աստվածը թող օրհնի քեզ, աճեցնի քեզ, բազմացնի քեզ, եւ դու ժողովուրդներին միավորող դառնաս։
(^4) Քեզ եւ քո սերունդներին թող տա իմ հոր՝ Աբրահամի օրհնությունը՝ ժառանգելու քո պանդխտության երկիրը, այն, որ
Աստված տվեց Աբրահամին»։ 5 Իսահակն ուղարկեց Հակոբին, եւ նա գնաց Ասորիների Միջագետք՝ ասորի Բաթուելի
որդի Լաբանի մոտ, որը Ռեբեկայի՝ Հակոբի ու Եսավի մոր եղբայրն էր։
(^6) Եսավը տեսավ, որ Իսահակն օրհնեց Հակոբին՝ գնալու Ասորիների Միջագետք եւ այնտեղից կին առնելու, եւ թե
ինչպե՛ս հայրը Հակոբին օրհնելիս պատվիրեց՝ «Քանանացիների դուստրերից կին չառնես»,^7 Հակոբն էլ, անսալով իր
հոր ու մոր խոսքերին, գնաց Ասորիների Միջագետք,^8 հասկացավ, որ քանանացիների դուստրերը հաճելի չեն իր հոր՝
Իսահակի աչքին։ 9 Ուստի նա գնաց Իսմայելի մոտ եւ իր կանանցից բացի կին առավ նաեւ Աբրահամի որդի Իսմայելի
դուստր Մայելեթին՝ Նաբեովթի քրոջը։
(^10) Հակոբը Երդման ջրհորի մոտից ելավ եւ գնաց դեպի Խառան։ 11 Հասնելով մի տեղ՝ վերցրեց այնտեղի քարերից մեկը,
դրեց գլխի տակ ու քնեց, քանի որ արեւը մայր էր մտնում։ 12 Երազ տեսավ. ահա երկրի վրա հաստատված մի սանդուղք,
որի ծայրը հասնում էր մինչեւ երկինք, եւ Աստծու հրեշտակները ելնում-իջնում էին դրա վրայով։ 13 Տերը, որ կանգնած էր
սանդուղքի վրա, ասաց. «Ես Տերն եմ՝ քո հոր՝ Աբրահամի Աստվածը եւ Իսահակի Աստվածը։ Մի՛ վախեցիր, քանի որ այն
հողը, որի վրա քնել ես, տալու եմ քեզ եւ քո զավակներին։ 14 Քո սերունդը երկրի ավազի չափ է լինելու, տարածվելու է
դեպի ծովակողմ, դեպի արեւելք, դեպի հյուսիս ու դեպի հարավ։ Քո եւ քո սերունդների շնորհիվ օրհնվելու են երկրի բոլոր
ազգերը։ 15 Ահա ես քեզ հետ եմ, որ պահպանեմ քեզ այն բոլոր ճանապարհներին, որոնցով գնալու ես, եւ վերադարձնելու
եմ քեզ այս երկիրը, որովհետեւ քեզ չեմ լքելու, մինչեւ որ չկատարեմ այն ամենը, ինչ խոստացա քեզ»։ 16 Հակոբը քնից
զարթնեց ու ասաց. «Տերն այստեղ է, իսկ ես չգիտեի»։ 17 Վախեցավ եւ ասաց. «Ահազդու է այս վայրը, եւ սա ոչ այլ ինչ է,
եթե ոչ Աստծու տունը, իսկ սա էլ երկնքի դուռն է»։ 18 Առավոտյան Հակոբը վեր կացավ, վերցրեց այն քարը, որ դրել էր իր
գլխի տակ, կանգնեցրեց իբրեւ կոթող եւ յուղ լցրեց նրա գագաթին։ 19 Հակոբն այդ վայրը կոչեց Աստծու տուն [* _Բեթել_ ].
նախկինում այդ քաղաքի անունն Ուլամ Լուզ էր։ 20 Հակոբն ուխտ արեց՝ ասելով. «Եթե Տերը՝ Աստված, ինձ հետ լինի եւ
ինձ պահպանի այն ճանապարհին, որով գնում եմ ես, ինձ ուտելու հաց եւ հագնելու հագուստ տա,^21 ինձ ողջ-առողջ
վերադարձնի իմ հոր տունը, ուրեմն թող Տերը լինի իմ Աստվածը,^22 իսկ այս քարը, որ իբրեւ կոթող կանգնեցրի, թող ինձ
համար Աստծու տուն լինի։ Եվ այն ամենից, Տե՛ր, ինչ կտաս ինձ, քեզ տասանորդ կտամ»։
