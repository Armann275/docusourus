
Միքան եւ Դանի ցեղը
(^1) Այն օրերին Դանի ցեղն իր համար բնակվելու ժառանգություն էր փնտրում, որովհետեւ մինչեւ այդ օրերն Իսրայելի
ցեղերի մեջ նրան ժառանգություն չէր հասել։ 2 Դանի որդիներն իրենց տոհմերից հինգ մարդ ուղարկեցին, իրենց
տոհմերի թվի համեմատ, զորավոր մարդիկ Սարաայից եւ Եսթավուղից, որ գնան հետախուզեն եւ հետազոտեն երկիրը։
Նրանց ասացին. «Գնացե՛ք, զննե՛ք այն երկիրը»։ Նրանք գնացին Եփրեմի լեռը, մինչեւ Միքայի տունը եւ իջեւանեցին
այնտեղ։ 3 Եվ մինչ նրանք Միքայի տանն էին, ճանաչեցին ղեւտացի պատանու ձայնը, մտան նրա մոտ եւ ասացին նրան.
«Քեզ ո՞վ բերեց այստեղ, ի՞նչ ես անում եւ ի՞նչ գործ ունես այստեղ»։ 4 Նա ասաց նրանց. «Միքան ինձ համար այս ու այս
արեց, ինձ վարձակալեց, եւ ես նրա համար քահանա եղա»։ 5 Նրան ասացին. «Հապա հարցրո՛ւ Աստծուն, որ իմանանք,
թե հաջո՞ղ կլինի մեր գնացած ճանապարհը»։ 6 Քահանան նրանց ասաց. «Գնացե՛ք խաղաղությամբ, Տիրոջ առաջն է
ձեր գնացած ճանապարհը»։ 7 Այդ հինգ մարդիկ գնացին Լայիսա, տեսան այնտեղ եղած մարդկանց, որոնք
սիդովնացիների նման անհոգ ու հանգիստ ապրում էին։ Այդ երկրում որեւէ մեկը չէր իշխում մյուսին, խոսքով չէր
վիրավորում մյուսին, չէր ճնշում մյուսին գանձ դիզելու համար, որովհետեւ Սիդովնից հեռու էին եւ ասորեստանցիների
հետ գործ չունեին։ 8 Այդ հինգ մարդիկ վերադարձան Սարաա եւ Եսթավուղ՝ իրենց եղբայրների մոտ։ Նրանց եղբայրներն
ասացին նրանց. «Ի՞նչ ունեք մեզ ասելու»։ 9 Նրանք ասացին. «Վե՛ր կացեք գնանք նրանց վրա, որովհետեւ մենք մտանք,
շրջեցինք այն երկրում մինչեւ Լայիսա եւ տեսանք, որ ժողովուրդն այնտեղ բնակվում է անհոգ՝ սիդովնացիների նման.
նրանք հեռու են Սիդովնից եւ ոչ մի գործ չունեն ասորեստանցիների հետ։ Վե՛ր կացեք գնանք նրանց վրա, որովհետեւ
տեսանք այն երկիրը, որ շատ լավն է. իսկ դուք հանգիստ նստե՞լ եք։ Հիմա ինչո՞ւ եք հապաղում գնալ մտնելու եւ այն
երկիրը ժառանգելու։ 10 Երբ որ գնաք, կտիրեք մի անհոգ ժողովրդի եւ ընդարձակ երկրի, որովհետեւ Աստված այն մատնել
է մեր ձեռքը։ Դա մի այնպիսի տեղ է, որտեղ երկրի վրա եղած ոչ մի բանի պակասություն չկա»։
(^11) Եվ այնտեղից՝ Սարաայից եւ Եսթավուղից, Դանի ազգատոհմից վեց հարյուր մարդիկ գնացին՝ զինված
պատերազմական զենքերով։ 12 Նրանք բանակեցին Հուդայի Կարիաթ-Յարիմ վայրում. այդ պատճառով այն տեղը մինչեւ
այսօր կոչվում է Դանի բանակատեղի, որ Կարիաթ-Յարիմի հետեւի կողմում է։ 13 Այնտեղից անցան, եկան մինչեւ Եփրեմի
լեռը եւ հասան մինչեւ Միքայի տունը։ 14 Այդ հինգ մարդիկ, որ գնացել էին հետախուզելու Լայիսա երկիրը, ասացին իրենց
եղբայրներին. «Գիտե՞ք, որ այս տանը եփուդ, թերափ եւ մի քանդակած ու ձուլածո կուռք կա։ Հիմա տեսե՛ք, թե ի՛նչ պիտի
անեք»։ 15 Եվ նրանք շրջվեցին դեպի այդ տունը, մտան ղեւտացի պատանու մոտ, որը Միքայի տանն էր, եւ նրա
ողջությունը հարցրին։ 16 Իսկ Դանի որդիներից պատերազմական զենքով զինված այն վեց հարյուր մարդիկ անշարժ
կանգնեցին դռան մուտքի մոտ։ 17 Իսկ այն հինգ մարդիկ, որոնք գնացել էին երկիրը հետախուզելու, առաջացան, վերցրին
քանդակածը, եփուդը, թերափը եւ ձուլածոն։ Քահանան արձանացած կանգնել էր դռան մուտքին, եւ վեց հարյուր
մարդիկ՝ պատերազմական զենքերով զինված։ 18 Երբ նրանք Միքայի տունը մտան եւ վերցրին քանդակածը, եփուդը,
թերափը եւ ձուլածոն, քահանան նրանց ասաց. «Ի՞նչ եք անում»։ 19 Նրանք ասացին նրան. «Լռի՛ր, ձեռքդ բերանի՛դ դիր,
ե՛կ մեզ հետ եւ մեզ համար հայր ու քահանա՛ եղիր. քեզ համար ավելի լավ է միայն մե՞կ մարդու տան քահանա լինել, թե՞
Իսրայելի մի ողջ ցեղի»։ 20 Քահանայի սիրտը զվարթացավ, նա վերցրեց եփուդը, թերափը, քանդակված ու ձուլածո
կուռքը եւ մտավ զորքի մեջ։ 21 Նրանք հետ դարձան եւ գնացին՝ իրենց առջեւից կարգելով իրենց երեխաներին եւ ողջ
ունեցվածքը։ 22 Երբ նրանք հեռացան Միքայի տնից, Միքան եւ նրա տանը եղած մարդիկ ելան Դանի որդիների հետեւից
գոռում-գոչյունով։ 23 Դանի որդիները շուռ եկան եւ ասացին Միքային. «Ի՞նչ է եղել քեզ, ինչո՞ւ ես աղաղակում»։ 24 Միքան
ասաց. «Ինձ համար շինած իմ աստվածները եւ իմ քահանային առաք ու գնացիք, էլ ի՞նչ մնաց ինձ, եւ ինչո՞ւ եք ասում
ինձ, թե՝ “Ինչու ես աղաղակում”»։ 25 Դանի որդիներն ասացին նրան. «Քո ձայնը թող չլսվի մեր հետեւից, թե չէ քեզ
բարկացած սրտով մարդիկ կհանդիպեն եւ կկործանեն քեզ ու քո ընտանիքը»։ 26 Եվ Դանի որդիները գնացին իրենց
ճանապարհով։ Միքան տեսնելով, որ նրանք իրենից զորավոր են, վերադարձավ իր տունը։
(^27) Իսկ նրանք վերցրին Միքայի շինածները, նրա քահանային եւ գնացին Լայիսա՝ հանգիստ եւ վստահ ու անհոգ
ժողովրդի վրա, նրանց սրի քաշեցին եւ քաղաքն այրեցին։ 28 Ոչ ոք չկար, որ փրկեր նրանց, որովհետեւ Սիդովնից հեռու
էին եւ ոչ մի գործ չունեին որեւէ մարդու հետ։ Այդ քաղաքը Ռովբի հովտի մեջ էր։ Քաղաքը շինեցին եւ այնտեղ բնակվեցին։
(^29) Քաղաքի անունն Իսրայելի որդու՝ իրենց հոր անունով Դան կոչեցին. իսկ նախապես քաղաքի անունը Լայիսա էր։
(^30) Դանի որդիներն իրենց համար կանգնեցրին Միքայի քանդակած կուռքը, իսկ Մանասեի որդի Գերսոնի որդի
Հովնաթանը՝ ինքը եւ իր որդիները մինչեւ երկրի գերության օրը Դանի ցեղի քուրմերն էին։ 31 Նրանք Միքայի շինած կուռքն
իրենց համար պահեցին այնքան ժամանակ, որքան որ Աստծու տունը Սելովում էր։
