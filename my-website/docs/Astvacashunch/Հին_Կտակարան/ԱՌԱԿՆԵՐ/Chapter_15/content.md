
(^1) Բարկությունը կործանում է իմաստուններին։ Քաղցր պատասխանը մեղմացնում է սրտմտությունը, իսկ խիստ
խոսքը բարկություն է բարձրացնում։
(^2) Իմաստունների լեզուն գիտի բարին, անզգամների բերանը պատմում է չարիքներ։
(^3) Տիրոջ աչքն ամեն տեղ դիտում է չարերին եւ բարիներին։
(^4) Լեզվի հոգածությունը կյանքի ծառ է. ով հսկում է այն, իր հոգին պիտի լցվի։
(^5) Անզգամն անարգում է հոր խրատը, իսկ ով ընդունում է հանդիմանությունը, խորագետ է։
(^6) Արդարության բազմացումով շատանում է զորությունը, իսկ ամբարիշտները արմատախիլ լինելով պիտի կորչեն
երկրից։ Արդարների տները պիտի մնան մեծ զորությամբ, իսկ ամբարիշտների պտուղները պիտի կորչեն։
(^7) Իմաստունների շուրթերը շաղ են տալիս իմաստություն, իսկ անմիտների սրտերը չեն կարող հաստատ լինել։
(^8) Ամբարիշտների զոհերը պիղծ են Տիրոջ առջեւ, ուղղամիտների աղոթքն ընդունելի է նրան։
(^9) Ամբարիշտների ճանապարհները պիղծ են Տիրոջ առջեւ, իսկ ով արդարությանն է հետեւում, Տերը սիրում է նրան։
(^10) Անմեղի խրատն ընդունելի է մերձավորներին, իսկ ով ատում է հանդիմանությունը, պիտի վախճանվի
անարգանքով։
(^11) Դժոխքն ու կործանումը հայտնի են Տիրոջ առջեւ, ինչո՞ւ ոչ՝ նաեւ մարդկանց սրտերը։
(^12) Անուղղելին չի սիրում իրեն հանդիմանողին եւ չի խոսում իմաստունների հետ։
(^13) Սրտի բերկրանքից ծաղկում է դեմքը, իսկ տրտում հոգին՝ թախծալի շրջում։
(^14) Ուղիղ սիրտը փնտրում է իմաստությունը, անխրատ մարդկանց բերանը չարիքի է հանդիպելու։


(^15) Չարի աչքերը ամեն ժամ սպասում են չարիքների, իսկ բարիները պիտի հանդարտվեն ամեն ժամ։
(^16) Լավ է քիչը՝ Տիրոջ հանդեպ երկյուղով, քան թե մեծ գանձը՝ աներկյուղածությամբ։
(^17) Լավ է բանջարեղենի ճաշը՝ սիրով ու շնորհով, քան թե պարարտ արջառի միսը՝ թշնամությամբ։
(^18) Բարկացող մարդը կռիվ է հարուցում, իսկ երկայնամիտը խաղաղեցնում է եկող կռիվը։
18 ա Երկայնամիտ մարդը մեղմում է դատաստանը, իսկ ամբարիշտը ավելի է գրգռում։
(^19) Ծույլերի ճանապարհները ծածկված են փշերով, իսկ ժիրերինը՝ բաց են։
(^20) Իմաստուն որդին ուրախացնում է հորը, անմիտ որդին արհամարհում է մորը։
(^21) Անմիտի սիրտը կարոտ է իմաստության, իմաստուն մարդն ընթանում է ուղիղ ճանապարհով։
(^22) Նրանք ուշացնում են իրենց խորհուրդները, չեն պատվում իրենց խորհրդակիցներին։ Խորհուրդը խոհական
սրտում է հաստատ մնում։
(^23) Անզգամը նրան չի հնազանդվում եւ չի ասում պատշաճ բան, որ բարի լինի բոլորի համար։
(^24) Իմաստունի խորհուրդը կյանքի ճանապարհ է, որովհետեւ խորշելով դժոխքից՝ կփրկվի։
(^25) Տերը կործանում է ոխակալների տները եւ հաստատ է պահում սահմանը որբերի եւ այրիների։
(^26) Անիրավ խորհուրդը պիղծ է Տիրոջ առջեւ, սրբերի խոսքերը պարկեշտ են։
(^27) Կաշառք վերցնողը սպանում է իր հոգին, իսկ ով ատում է կաշառքը, պիտի փրկվի։
27 ա Ողորմությամբ ու հավատքով սրբվում է մեղքը, Տիրոջից երկյուղով յուրաքանչյուրը խորշում է չարից։
(^28) Արդարների սրտերը խոկում են հավատքի մասին, իսկ ամբարիշտի բերանը չարիք է պատասխանում։
28 ա Արդար մարդկանց ճանապարհները հաճելի են Տիրոջ առջեւ. նրանց շնորհիվ թշնամիները դառնում են
բարեկամներ։
(^29) Ամբարիշտներից հեռու է Աստված եւ լսում է արդարների աղոթքը։
29 ա Լավ է քիչ շահելն արդարությամբ, քան թե շատ արդյունքը՝ աներկյուղածությամբ։
(^30) Մարդու սիրտը պիտի խորհի իրավունքի մասին, որպեսզի Աստված ուղղի նրա ընթացքը։
(^31) Բարին տեսնող աչքը ուրախացնում է սիրտը, բարի համբավը զորացնում է ոսկորները։
(^32) Խրատ մերժողն ատում է իր անձը, ով ընդունում է հանդիմանություն, խոհեմություն պիտի ստանա։
(^33) Տիրոջից երկյուղը խրատ է եւ իմաստություն, եւ փառքի սկիզբը պատշաճում է նրան։
