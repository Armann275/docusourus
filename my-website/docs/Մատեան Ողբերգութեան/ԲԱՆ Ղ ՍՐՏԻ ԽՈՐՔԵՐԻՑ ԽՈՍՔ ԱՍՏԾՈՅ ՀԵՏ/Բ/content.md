
Երախտաւո՛րդ միշտ գովաբանուած,
Դու, որ անհպարտ եւ երկայնամիտ հեզութեամբ
համբեր`


Անճառ հրաշքով տենչում ես հանգչել մաքուրների
մէջ.
Թագաւո՛ր բոլոր արարածների, ըստ ամենայնի
ճանաչուած, գթած,
Սկզբնահայր եւ նախաշաւիղ` սիրոյ ընթացքի
Կեանքի՛ ճանապարհ,
Որ քաղցրութեա՜մբ ես առաջնորդում երկնային
լոյսիդ դիմողիս.
Պաշտպա՛ն վստահելի,
Որ չես թողնում ինձ` սայթաքողս երբէք ի վայր
տապալուեմ.
Յոյսի՛ կերպարանք,
Որ ճշմարտագոյն գրաւականով երեւում ես պարզ
քեզ խնդրողներին.
Ապահո՛վ ապաւինութիւն,
Որ չես մատնում երբէք դատապարտութեան
պատժին.
Ազատությո՛ւն շնորհաձիր,
Որ տալիս ես լիապէս առանց փրկանքի ու
փոխհատուցման.
Աննախա՛նձ առատաձեռնութիւն,
Որ ճոխացնում ես հողանիւթս անարգ քո
ամենասքանչ փառաւորութեամբ.
Պայծառությո՛ւն անստուեր,
Որ բարձր ու վսեմ ճառագայթներով
պարածածկելով թշուառիս` դարձնում ես կրկին
բարգաւաճ.
Քաւի՛չ մեղքերի ամենատեսակ,
Որ փրկութիւնից մերժուածիս նախկին
պայծառութեամբ նորոգելով` դարձնում ես վերստին
վայելուչ.
Մեծակարո՛ղ դիւրահաս,
Որ բոլոր անբաւ բարձրութիւններիցառաջ ես
անցնում.
Ապահո՛վ ճամփա` դէպի խոստացուած վայելքներ
տանող.


Անձկալի՛ երանութիւն,
Որի համար հաճելի է թողնել շունչս
կենդանութեան, որպէսզի գտնեմ քեզ, մի՜շտ
կենդանի.
Կամք անփոխելի, գովեա՜լ զօրաւոր` քաւելու
գերուս.
Կեանքի անսխալ դեղ-սպեղանի,
Որ իսպառ եղծուած մեռելներին իսկ կեանքի ես
կոչում սքանչելապէս.
Աներկբայելի՛ դու ամենաստեղծ,
Որ հրով կիզուածին, հողմով հոսածին եւ
գազանների ժանիքներով հոշոտուածին
Մի ակնթարթում միեւնոյն մարմնով անպակաս
դարձեալ կկենդանացնես.
Անզուգակա՛ն համարձակութիւն,
Որի համար աստուածանուէր պարծանքով
պարծենալն է իրաւացի:
