
Մովսեսը հորդորում է Իսրայելին հնազանդվել
(^1) «Եվ այժմ, Իսրայե՜լ, լսի՛ր այն օրենքներն ու կանոնները, որ ես այսօր ուսուցանում եմ քեզ, որպեսզի ապրեք եւ
մտնելով ժառանգեք այն երկիրը, որ Տերը՝ մեր Աստվածը, տալիս է ձեզ։ 2 Ոչինչ մի՛ ավելացրեք իմ ասածին ու ոչինչ մի՛
կրճատեք դրանից։ Պահպանե՛ք Տիրոջ՝ մեր Աստծու այն պատվիրանները, որ ես պատգամում եմ ձեզ։ 3 Ձեր աչքերը
տեսան, թե ինչ արեց Տերը Բելփեգովրին, երբ Տերը՝ մեր Աստվածը, ձեր միջից վերացրեց նրանց, ովքեր պաշտեցին
Բելփեգովրին,^4 իսկ դուք, որ հարեցիք Տիրոջը՝ ձեր Աստծուն, բոլորդ էլ կենդանի եք մնացել մինչ այսօր։ 5 Տեսե՛ք, ես ձեզ
սովորեցրի օրենքն ու իրավունքը, ինչ որ Տերն էր ինձ պատվիրել, որպեսզի դրանք կիրառվեն այն երկրում, ուր մտնելու
եք՝ այն ժառանգելու։ 6 Պահպանե՛ք ու կիրառե՛ք, որովհետեւ դրանց մեջ է ձեր իմաստնությունն ու խոհեմությունը բոլոր
ազգերի առաջ, որոնք, լսելով այս բոլոր օրենքները, պիտի ասեն. “Ահավասիկ մի իմաստուն ժողովուրդ, մի հանճարեղ
ու մեծ ազգ”։ 7 Որովհետեւ այդ ո՞ր մեծ ազգն է, որին Աստված այդքան մոտ է, ինչպես մեզ Տերը՝ մեր Աստվածը, ամեն
ինչում, երբ դիմում ենք իրեն։ 8 Եվ այդ ո՞ր մեծ ազգն է, որն ունի այնպիսի արդար օրենքներ ու կանոններ՝ նման այս
օրենքներին, որ ես այսօր տալիս եմ ձեզ»։
(^9) «Նայի՛ր ինքդ քեզ եւ չափազանց զգո՛ւյշ եղիր. մի՛ մոռացիր այն բոլոր բաները, որ տեսան քո աչքերը. քո կյանքի
բոլոր օրերում քո սրտից թող դուրս չգան դրանք։ Կպատմես քո որդիներին ու որդիների որդիներին,^10 թե ինչպես
կանգնեցիք դուք Տիրոջ՝ ձեր Աստծու առջեւ Քորեբում, հավաքույթի օրը, երբ Տերն ինձ ասաց. “Ժողովրդին հավաքի՛ր
ինձ մոտ, եւ թող լսեն իմ պատգամները, որ սովորեցնելու եմ նրանց, որպեսզի, այնքան ժամանակ, որքան ապրեն նրանք
երկրի վրա, երկնչեն ինձանից ու դրանք սովորեցնեն իրենց որդիներին”։ 11 Դուք մոտենալով կանգնեցիք լեռան
ստորոտին։ Լեռը հրով բորբոքվում էր մինչեւ երկինք։ Խավար, մեգ ու մառախուղ էր։ 12 Եվ Տերը կրակի միջից խոսեց ձեզ
հետ։ Դուք պատգամների ձայնը լսեցիք, բայց կերպարանք չտեսաք, կար միայն ձայնը։ 13 Նա հայտնեց ձեզ իր ուխտը,
պատվիրեց պահել տասը պատվիրանները, եւ դրանք գրեց քարե երկու տախտակների վրա։ 14 Այդ ժամանակ նա ինձ
պատվիրեց, որ ձեզ ուսուցանեմ օրենքներն ու կանոնները, որ դուք դրանք կիրառեք այն երկրում, ուր մտնելու եք՝ այն
ժառանգելու»։
(^15) «Չափազանց զգո՛ւյշ եղեք ձեր անձերի համար. այն օրը, երբ Տերը Քորեբ լեռան վրա կրակի միջից խոսեց ձեզ հետ,
կերպարանք չտեսաք։ 16 Հետեւաբար որեւէ կերպարանքով՝ արական կամ իգական, ձեզ համար կուռքեր չստեղծեք՝
օրենքից դուրս բան անելով,^17 ո՛չ էլ երկրի վրա գտնվող որեւէ անասունի կերպարանքով կամ երկնքի տակ թռչող որեւէ
թռչունի կերպարանքով,^18 ո՛չ երկրի վրա սողացող որեւէ սողունի կերպարանքով, ո՛չ երկրի ներքին մասում՝ ջրերում եղող
որեւէ ձկան կերպարանքով։ 19 Եվ կամ չլինի, որ դեպի երկինք նայելով, արեգակը, լուսինը, աստղերն ու երկնքի բոլոր
զարդերը տեսնելով՝ մոլորվեք ու դրանց երկրպագեք ու դրանց պաշտեք։ Սրանք Տերը՝ Աստված, տվել է երկնքի տակ
ապրող բոլոր ժողովուրդներին։ 20 Իսկ ձեզ Աստված վերցրեց ու հանեց երկաթե հնոցից՝ Եգիպտոսից, որպեսզի լինեք իր
սեփական ժողովուրդը, ինչ որ ե՛ք այսօր։
(^21) Տերը ձեր ասած խոսքերի համար բարկացավ ինձ վրա եւ երդվեց, որ ես չեմ անցնի Հորդանանը եւ չեմ մտնի այն
երկիրը, որ Տերը՝ քո Աստվածը, տալիս է քեզ իբրեւ ժառանգություն։ 22 Արդ, ես ահա մեռնում եմ այս երկրում եւ չեմ
անցնում Հորդանանը։ Սակայն դուք պիտի անցնեք ու ժառանգեք այդ բարեբեր երկիրը։ 23 Ուշադի՛ր եղեք, չլինի թե
մոռանաք Տիրոջ՝ մեր Աստծու՝ ձեզ տված ուխտը եւ ձեզ կուռքեր ստեղծեք այս կամ այն կերպարանքով, մի բան, որ
արգելել է քեզ Տերը՝ քո Աստվածը,^24 որովհետեւ Տերը՝ քո Աստվածը, լափող կրակ է, նախանձախնդիր Աստված։
(^25) Եթե ծնես որդիներ եւ որդիների որդիներ ու այդ երկրում երկար ժամանակ ապրես եւ օրինազանց լինելով՝ որեւէ
արարածի կերպարանքով կուռք ստեղծես, եւ այդպիսի չար գործ կատարելով՝ բարկացնես Տիրոջը՝ ձեր Աստծուն,^26 ապա
այսօր վկա եմ կանչում երկինքն ու երկիրը, որ կվերանաք Հորդանան գետի այն կողմում գտնվող երկրից, ուր դուք գնում
եք՝ այն ժառանգելու։ Երկար կյանք չեք ունենա այնտեղ, այլ անպայման կոչնչանաք։ 27 Տերը ձեզ կցրի բոլոր ազգերի մեջ,
սակավաթիվ կլինեք այն ազգերի մեջ, ուր Տերը կտանի ձեզ,^28 այնտեղ պաշտելով մարդու ձեռքով փայտից ու քարից
պատրաստված օտար աստվածներ, որոնք ո՛չ տեսնում են, ո՛չ լսում, ո՛չ ուտում են եւ ո՛չ էլ հոտոտում։ 29 Այնտեղ ձեր
նեղության ժամանակ կգտնեք Տիրոջը՝ ձեր Աստծուն, եթե փնտրեք նրան ձեր ամբողջ սրտով ու ձեր ամբողջ հոգով։
(^30) Այս բոլորը իրականություն կդառնա վերջին օրերին. դու կդիմես Տիրոջը՝ քո Աստծուն, եւ կլսես նրա ձայնը, (^31) որովհետեւ
Աստված ողորմած է. նա քեզ չի լքի ու քեզ չի կործանի, չի մոռանա քո հայրերի ուխտը, որ տվել է նրանց։
(^32) Հարցրե՛ք ձեզանից առաջվա ժամանակների մասին. այն օրվանից, երբ Աստված ստեղծեց մարդուն երկրի վրա,
երկնքի մի ծայրից մյուս ծայրը, թե՝ “Երբեւէ այսպիսի մեծ բան եղե՞լ է”, “Այսպիսի բան լսվե՞լ է”,^33 “Որեւէ ազգ կրակի
միջից խոսող կենդանի Աստծու ձայնը լսե՞լ է”, ինչպես դու լսեցիր ու կենդանի մնացիր,^34 “Հոժարե՞լ է Աստված մտնել ու
ազգերից իր համար ազգ ընտրել փորձությամբ, նշաններով, հնարքներով, պատերազմով, հզոր ձեռքով ու բարձր
բազկով, մեծամեծ տեսիլներով՝ այն բոլոր միջոցներով, որ Տերը՝ մեր Աստվածը, գործադրեց Եգիպտոսում քո իսկ առջեւ,
որպեսզի տեսնես”։ 35 Որպեսզի իմանաս, որ Տերն է Աստվածը, եւ նրանից բացի այլ աստված չկա։ 36 Երկնքից լսելի եղավ
քեզ խրատող նրա խոսքը, երկրի վրա ցույց տվեց քեզ իր մեծ կրակը, եւ կրակի միջից լսեցիր նրա պատգամները,
(^37) որովհետեւ նա սիրում է քո հայրերին եւ նրանց հետնորդներին՝ ձեզ, նախընտրեց բոլոր ազգերից եւ իր մեծ զորությամբ
հանեց քեզ Եգիպտոսից՝ 38 քո առաջ ոչնչացնելու քեզանից մեծ եւ հզոր ազգերի, տանելու քեզ ու իբրեւ սեփականություն
քեզ տալու նրանց երկիրը, ինչպես որ ունես այսօր։ 39 Արդ, իմացի՛ր այսօր եւ մտածի՛ր, որ Տերը՝ քո Աստվածը, նա է
Աստվածը վերեւում՝ երկնքում, եւ ներքեւում՝ երկրի վրա, եւ նրանից բացի այլ աստված չկա։ 40 Պահպանի՛ր նրա օրենքներն
ու պատվիրանները, որոնք ես պատգամում եմ քեզ այսօր, որպեսզի լավ լինի քեզ ու քեզանից հետո գալիք քո որդիների
համար, որպեսզի երկար ժամանակ մնաս այն երկրում, որ Տերը՝ Աստված, ընդմիշտ տալիս է քեզ»։


Հորդանան գետի արեւելքում գտնվող ապաստարանի քաղաքները
(^41) Այն ժամանակ Մովսեսը Հորդանան գետի արեւելյան կողմում առանձնացրեց երեք քաղաքներ, (^42) որպեսզի այնտեղ
ապաստանելով՝ փրկվի այն մարդասպանը, որ թեեւ սպանել է իր մերձավորին, սակայն ակամայից, եւ որին չէր ատում
նախապես։ 43 Դրանք են՝ Ռուբենի ցեղի շրջանի դաշտային մասում՝ անապատում գտնվող Բոսոր քաղաքը, Գադի ցեղի
շրջանի Ռամովթ քաղաքը՝ Գաղաադում, եւ Մանասեի ցեղի շրջանի Գաղոն քաղաքը՝ Բասանում։
(^44) Սա է այն օրենքը, որ Մովսեսը դրեց Իսրայելի որդիների առաջ։ 45 Սրանք են այն պատվիրանները, օրենքներն ու
կանոնները, որ Մովսեսը հայտնեց Իսրայելի որդիներին, որոնք դուրս էին եկել եգիպտացիների երկրից,^46 Հորդանան
գետի այն կողմում՝ Փոգովրի տան մոտ գտնվող ձորում, Եսեբոնում ապրող ամորհացիների Սեհովն արքայի երկրում,
որի բնակիչներին ոչնչացրել էին Մովսեսն ու Իսրայելի որդիները, եգիպտացիների երկրից դուրս գալուց հետո։ 47 Նրանք
ժառանգեցին նրանց երկիրը, ինչպես նաեւ Բասանի Օվգ թագավորի երկիրը, այսինքն՝ ամորհացի երկու թագավորների
երկրները, որոնք գտնվում էին Հորդանան գետից այն կողմ՝ արեւելյան մասում,^48 Առնովնի ձորի եզերքին գտնվող
Արոյերից սկսած մինչեւ Սեհովնի [* _Սիոն_ ] լեռը, որը Ահերմոնն է,^49 ամբողջ Արաբան, որ գտնվում է Հորդանան գետից
այն կողմ՝ արեւելյան մասում, մինչեւ Արաբայի ծովը՝ Կոփածո լեռան [* _Աշդոտ-Պիսգա_ ] ստորոտը։
