
Մեղք եւ պատիժ
(^1) «Այն ժամանակ,- ասում է Տերը,- Հուդայի թագավորների ոսկորները եւ նրանց իշխանների ոսկորները,
քահանաների ոսկորները եւ մարգարեների ոսկորները, նաեւ Երուսաղեմի բնակիչների ոսկորները պիտի հանեն իրենց
գերեզմաններից,^2 պիտի չորացնեն արեւի տակ, լուսնի եւ բոլոր աստղերի տակ, երկնքի այն բոլոր զորությունների առաջ,
որոնց սիրեցին ու ծառայեցին, որոնց հետեւից ընթացան եւ որոնց ապավինեցին ու երկրպագեցին։ Նրանք լաց ու կոծի
չեն արժանանալու, այլ երկրի երեսին նշավակ են լինելու,^3 քանի որ մահը նախընտրեցին եւ ոչ թե կյանքը, իսկ այս չար
ազգի մնացորդներին, որոնք պահպանվել են, ամեն տեղ մնացածների հետ պիտի արտաքսեմ»,- ասում է
Զորությունների Տերը։
(^4) _«Ու դու կասես նրանց այսպես է ասում Տերը.
“Նա, որ գլորվում է, մի՞թե չի ելնում,
կամ նա, որ շեղվում է, հետ չի՞ դառնում”։_
(^5) _Արդ, Երուսաղեմն այդ ժողովրդի հետ ինչո՞ւ խոտորվեց ժպիրհ խոտորումով.
իրենց կամակորության մեջ համառեցին ու չցանկացան դարձի գալ։_
(^6) _Ակա՛նջ դրեք եւ լսե՛ք.
այդպես չպետք է խոսեն.
մարդ չկա, որ զղջա իր չարությունների համար
եւ ասի. “Ի՞նչ գործեցի”։
Արշավողը կասեցրեց իր ընթացքը,
ինչպես քրտինք մտած ձին է կանգնում խրխնջալիս։_
(^7) _Արդ, արագիլը երկնքում իր ժամանակը գիտի,
վայրի թռչուններ տատրակն ու ծիծեռնակը
չեն մոռանում իրենց վերադարձի ժամանակը,
իսկ իմ ժողովուրդը չճանաչեց Տիրոջ օրենքները։_
(^8) _Ինչո՞ւ եք ասում. “Մենք իմաստուն ենք,
եւ Աստծու օրենքները մեր մեջ են”.
ահա դրա համար սուտ դուրս եկավ դպիրների կարգը,_
(^9) _իմաստուններն ամոթահար եղան,
զարհուրեցին ու պարտվեցին,
որովհետեւ անարգեցին Տիրոջ խոսքը։
Նրանց մեջ ի՞նչ իմաստություն կա։_
(^10) _Դրա համար նրանց կանանց ուրիշներին պիտի տամ,
իսկ նրանց ագարակները՝ օտար ժառանգներին,
որովհետեւ նրանցից ամեն ոք՝
փոքրից մինչեւ մեծերը, չափից ավելի ագահություն է անում,
յուրաքանչյուրը՝ մարգարեից մինչեւ քահանան՝ անիրավություն։_
(^11) _Իմ ժողովրդի դստեր վերքը նրանք բուժում էին արհամարհանքով եւ ասում.
“Խաղաղությո՜ւն է, խաղաղությո՜ւն”,
մինչդեռ խաղաղություն չկար։_
(^12) _Պիտի ամաչե՞ն, որ պղծություն գործեցին։
Սակայն այդպես էլ ամոթ ու ամաչել չիմացան
եւ մտքներում պատկառանք չզգացին,
դրա համար երբ իրենց այցելելու լինեմ,
ընկածների հետ պիտի ընկնեն եւ ուժասպառ լինեն,-_


_ասում է Տերը։_

(^13) _Նրանք հավաքելու են իրենց բերքը,-
ասում է Տերը,-
բայց խաղող չի լինի նրանց այգիներում,
ոչ էլ թուզ՝ նրանց թզենիների վրա, որոնց տերեւն անգամ պիտի թափվի.
ինչ տվել եմ նրանց, պիտի գնա նրանցից»։_
(^14) _Իսկ հիմա մենք ինչո՞ւ ենք նստել.
հավաքվե՛ք՝ գնանք մտնենք ամուր քաղաքները եւ այնտեղ մեռնենք,
քանի որ Տերը՝ մեր Աստվածը, լքեց մեզ
եւ դառնության ջուր խմեցրեց մեզ.
արդարեւ, մեղք գործեցինք նրա հանդեպ։_
(^15) _Հավաքվեցինք խաղաղության համար, բայց բարություն չկար,
հավաքվեցինք բժշկության համար, բայց ահա տագնապ է։_
(^16) _Դանից մեզ հասավ նրա արագընթաց երիվարների ձայնը.
նրա նժույգների խրխնջոցի ձայնից ցնցվեց ողջ երկիրը։
Թող գա եւ ուտի երկիրն իր ամեն ինչով,
նրա քաղաքներն ու բնակիչներին։_
(^17) _«Ես ահավասիկ ձեզ վրա սպանիչ օձեր եմ արձակելու,
որոնց վրա թովչությունները չեն ազդելու,-
ասում է Տերը,-
եւ նրանք պիտի խայթեն ձեզ՝_
(^18) _անբուժելի ցավեր պատճառելով ձեր տարակուսած սրտերին։_
(^19) _Ահա եւ իմ ժողովրդի դստեր գույժի ձայնը լսվում է հեռավոր երկրից.
“Մի՞թե Տերը Սիոնում չէ,
կամ այնտեղ թագավոր չկա՞”։
Ինչո՞ւ ինձ բարկացրին իրենց կուռքերով ու սնոտի աստվածություններով»։_
(^20) _Հնձի ժամանակն անցավ,
ամառն անցավ, բայց մենք չփրկվեցինք։_
(^21) _Իմ ժողովրդի դստեր վերքն ինձ խորտակեց,
խավարեցի տարակուսանքի մեջ,
հալումաշ եղա, ինչպես ծննդկանը՝ երկունքից։_
(^22) _Մի՞թե Գաղաադում դեղ չի ճարվում,
կամ այնտեղ բժիշկ չկա՞.
իմ ժողովրդի դստեր համար ինչո՞ւ բժշկություն չեղավ։_
(^23) _Ո՞վ կտար իմ գլխին ջուր
եւ իմ աչքերին՝ արտասուքի աղբյուրներ,
որ ես զօր ու գիշեր ողբայի այս ժողովրդին
եւ իմ ժողովրդի դստեր վիրավորներին։_
