
Իսրայելի հետ կնքված ուխտը
(^1) Եվ ասաց Մովսեսին. «Բարձրացե՛ք Տիրոջ մոտ դու, Ահարոնը, Նադաբը, Աբիուդն ու Իսրայելի ծերերից
յոթանասուն այր։ Նրանք Տիրոջը թող երկրպագեն հեռվից։ 2 Աստծուն թող մոտենա միայն Մովսեսը, իսկ մյուսները թող
չմոտենան։ Բայց ժողովուրդը նրանց հետ թող չբարձրանա»։ 3 Մովսեսը եկավ ու ժողովրդին հայտնեց Աստծու բոլոր
պատգամներն ու կանոնները։ Ողջ ժողովուրդը միաձայն պատասխան տվեց ու ասաց. «Կկատարենք այն բոլոր
պատգամները, որ տվել է Տերը, եւ կլսենք»։
(^4) Մովսեսը գրի առավ Տիրոջ բոլոր պատգամները։ Մովսեսը, առավոտյան կանուխ վեր կենալով, զոհասեղան
կառուցեց լեռան ստորոտին եւ տասներկու վեմ կանգնեցրեց՝ ըստ Իսրայելի տասներկու ցեղերի թվի։ 5 Նա Իսրայելի
որդիներից երիտասարդներ ուղարկեց, որոնք ողջակեզներ մատուցեցին եւ որպես փրկության զոհ՝ հորթեր զոհեցին
Աստծուն։ 6 Մովսեսը, վերցնելով զոհերի արյան կեսը, լցրեց ամանների մեջ, իսկ արյան մյուս կեսը հեղեց զոհասեղանի
առաջ։ 7 Նա, վերցնելով Ուխտի գիրքը, կարդաց ի լուր ժողովրդի։ Եվ ասացին. «Այն ամենը, ինչ ասել է Տերը, կկատարենք
ու կլսենք»։ 8 Մովսեսը, վերցնելով արյունը, շաղ տվեց ժողովրդի վրա ու ասաց. «Սա այն ուխտի արյունն է, որ Տերը
կնքեց ձեզ հետ, որպեսզի կատարեք նրա բոլոր պատգամները»։
(^9) Մովսեսը, Ահարոնը, Նադաբը, Աբիուդն ու Իսրայելի յոթանասուն ծերերը բարձրացան 10 եւ տեսան այն վայրը,
որտեղ Իսրայելի Աստվածն էր։ Նրա ոտքերի տակ կարծես շափյուղայի աղյուսներով էր զարդարված եւ ջինջ երկնքի պես
լուսավոր էր։ 11 Իսրայելի ընտրյալներից ոչ մեկը չմեռավ։ Նրանք եղան Աստծու վայրում, կերան ու խմեցին։
(^12) Եվ Տերն ասաց Մովսեսին. «Բարձրացի՛ր ինձ մոտ՝ լեռը, այնտե՛ղ եղիր, եւ քեզ պիտի տամ քարե տախտակներ,
օրենքներ ու պատվիրաններ, որ գրեցի նրանց համար, որ հետեւեն դրանց»։ 13 Մովսեսն ու նրա գործակից Հեսուն
բարձրացան Աստծու լեռը։ 14 Եվ ծերերին ասաց. «Հանգստացե՛ք այստեղ, մինչեւ որ մենք վերադառնանք ձեզ մոտ։ Ահա
Ահարոնն ու Ովրը ձեզ հետ են։ Եթե որեւէ մեկը վեճ ունենա, թող գնա նրանց մոտ»։ 15 Մովսեսը բարձրացավ լեռը, եւ
ամպը ծածկեց լեռը։ 16 Տիրոջ փառքն իջավ Սինա լեռան վրա, եւ ամպն այն ծածկեց վեց օր։ Եվ յոթերորդ օրը Տերը ամպի
միջից կանչեց Մովսեսին։ 17 Տիրոջ փառքի տեսիլքը՝ իբրեւ բորբոքված հուր, լեռան գագաթին էր՝ Իսրայելի որդիների
առաջ։ 18 Մովսեսը մտավ ամպի մեջ ու բարձրացավ լեռը։ Մովսեսը լեռան վրա մնաց քառասուն օր ու քառասուն գիշեր։
