
Թե ինչպես է Աստված դաստիարակում մարդկանց
(^1) Եղիուսը նորից խոսեց ու ասաց.
(^2) _«Ինձ դեռ մի փոքր բան է մնում,
որ քեզ սովորեցնեմ այն, ինչ դու չգիտես,
քանի որ մեջս դեռ ունեմ խոսքեր,_
(^3) _որ միտքս ընկալել է հեռու հեռվից։
Արդարությամբ ասելու եմ_^4 _ճշմարիտ բաներ
եւ ոչ թե լսված անիրական ու դատարկ խոսքեր։_
(^5) _Իմացի՛ր, որ Տերը չի մերժում անմեղին.
հզոր է իր զորությամբ._
(^6) _ամբարիշտի կյանքը չի խնայելու
եւ պաշտպանելու է աղքատի իրավունքը։_
(^7) _Իր աչքը չի կտրի արդարից,
եւ ով որ իր առաջ լինի, թագավորների հետ գահին է բազմելու.
նրանց հաղթական է դարձնելու եւ բարձրացնելու։_
(^8) _Իսկ չարերը, ձեռնակապերով կաշկանդված,
թշվառության պարաններով են կապկպվելու։_
(^9) _Նրանց հայտնելու է իրենց արարքները,
նաեւ հանցանքները, որ սաստկացել են։_
(^10) _Լսելու է արդարին,
ու ասելու է, որ հետ կանգնեն անիրավությունից։_
(^11) _Եթե լսեն ու իրեն ծառայեն,
իրենց օրերը բարիքների մեջ են ավարտելու,
տարիները՝ շքեղության մեջ։_
(^12) _Բայց ամբարիշտներին չի ապրեցնելու,
որովհետեւ նրանք չուզեցին Տիրոջը ճանաչել,
որովհետեւ խրատվել էին, բայց չէին հնազանդվել։_
(^13) _Սրտով կեղծավորներն իրենց հանդեպ զայրույթ են գրգռելու,
ճիչ ու աղաղակ չեն բարձրացնելու,
որովհետեւ Տերը կապել է նրանց։_
(^14) _Նրանք երիտասարդ տարիքում են մեռնելու,
նրանց կյանքը խոցոտվելու է հրեշտակների կողմից_
(^15) _այն բանի համար, որ խեղճին ու անզորին են նեղել։
Տերը բարձրացնելու է հեզերի իրավունքները._
(^16) _քեզ էլ փրկեց թշնամու երախից։
Իր տակ գտնվող անդունդներից ազատեց քեզ
ու առաջդ ճոխությամբ լի սեղան դրեց։_
(^17) _Չի պակասելու արդարների ուղիղ դատաստանը,_
(^18) _բայց զայրույթ է իջնելու ամբարիշտների վրա
անօրեն կաշառքի համար, որ ընդունում էին անիրավությամբ։_
(^19) _Թող քո միտքը կամովին երես չդարձնի խնդրանքներից,
երբ տկարները ցավի մեջ են։
Զորությամբ բոլոր օժտվածներին_
(^20) _առաջ չտանես գիշերը,
որպեսզի ժողովուրդը նրանց փոխարեն դուրս չգա։_
(^21) _Այլ զգո՛ւյշ եղիր, գուցե անպատեհ բաներ անես,
որովհետեւ նրան փրկել ես աղքատությունից։_
(^22) _Ահա Ամենազորը կզորացնի իր զորությամբ,
որովհետեւ այն ո՞վ է, որ նրա պես ուժեղ է,_
(^23) _կամ այն ո՞վ է, որ քննում է նրա գործերը,
կամ այն ո՞վ է, որ կասի. «Ինչ որ արել է, անիրավությամբ է արել»։_
(^24) _Հիշի՛ր, շա՜տ մեծ են նրա գործերը,
որ հանձնված են արդար մարդկանց։_
(^25) _Ամեն մարդ անձամբ է տեսել,_


_թե մարդիկ որքա՛ն են խոցոտված։_

(^26) _Ահա, Ամենազորը շատ մեծ է,
բայց մենք չենք իմանա.
նրա տարիների թիվն անսպառ է։_
(^27) _Նա հաշվել է անձրեւի շիթերը,
եւ սրանք անձրեւի տեսքով կլցվեն ամպերի մեջ։_
(^28) _Երկինքը կհորդա.
ամպերին հովանի դարձրեց անթիվ մարդկանց վրա,
մեգ են դարձել մարդկանց վրա։_
28 ա _Ժամանակ է սահմանել անասունների համար,
եւ դրանք գիտեն ծնելու կարգը։
Այս բոլորի վրա զարմացած չէ՞ քո միտքը,
սիրտդ չի՞ դողում կրծքիդ տակ,
քանի որ նա կատարել է մեծ-մեծ բաներ, որ մենք չգիտեինք։
Ձյանը հրամայում է. «Իջի՛ր լեռան վրա»,
նաեւ ձմեռային անձրեւներին,
որ ցույց տան իրենց զորությունը։
Ամեն մարդու միջոցով է վկայում այս բոլորը,
որպեսզի յուրաքանչյուր ոք իմանա իր թույլ լինելը։_
(^29) _Իսկ դու կիմանա՞ս ամպերի սփռվելը
կամ նրա վրանի չափերը։_
(^30) _Ահա իր լույսը գցում է նրա վրա
եւ ծովի խորքերն է ծածկել,_
(^31) _որպեսզի դրանցով դատի ժողովուրդներին,
կերակուր պարգեւի զորացածին։_
(^32) _Ձեռքերով լույսն է ծածկել ու հրահանգ տվել,
թե դա ե՛րբ պետք է լինի։_
(^33) _Իր բարեկամներին կպատմի դրա,
ինչպես նաեւ ինչքերի ու անիրավության մասին»։_
