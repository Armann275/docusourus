
(^1) _Դպրապետին։ Սաղմոս Դավթի
Տե՛ր, դատի՛ր նրանց, ովքեր դատում են ինձ,
Մարտնչի՛ր նրանց դեմ, ովքեր մարտնչում են իմ դեմ։_
(^2) _Ա՛ռ քո զենքն ու զրահը եւ հասի՛ր օգնության,_
(^3) _Հանի՛ր սուրդ ընդդեմ ինձ հալածողների,
Վանի՛ր նրանց եւ ասա՛ ինձ.
«Քո փրկությունը ես եմ»։_
(^4) _Ինձ հետապնդողները թող ամաչեն եւ անարգվեն,
Թող նահանջեն եւ ամաչեն իմ մասին չար բան խորհողները._
(^5) _Նրանք հողմից քշված փոշի թող լինեն,_


_Եվ Տիրոջ հրեշտակը թող չարչարի նրանց։_

(^6) _Նրանց ճամփաները խավար եւ գայթակղությամբ լի թող լինեն,
Եվ Աստծու հրեշտակը թող հալածի նրանց։_
(^7) _Իրենց ապականության որոգայթը իզո՜ւր իմ դեմ լարեցին
Եվ իզո՜ւր անձս նախատեցին։_
(^8) _Նրանց վրա որոգայթ կհասնի, որի մասին չեն էլ մտածում.
Եվ որը լարեցին, կբռնի նրանց իսկ ոտքերը,
Եվ նույն որոգայթի մեջ կընկնեն։_
(^9) _Իսկ ես կցնծամ Տիրոջով,
Կուրախանամ նրա տված փրկությամբ._
(^10) _Իմ բոլոր ոսկորները կասեն. «Տե՛ր, ո՞վ կա քեզ նման»։
Որովհետեւ աղքատին փրկեց հզորի ձեռքից,
Աղքատ եւ անտունին՝ նրան հափշտակողներից։_
(^11) _Ինձ վրա հարձակվեցին չարի վկաները.
Հարցնում էին իմ չիմացածից։_
(^12) _Բարու փոխարեն ինձ չար հատուցեցին,
Որոշեցին ինձ անժառանգ թողնել մարդկանց մեջ։_
(^13) _Նրանց հալածանքի ժամանակ քուրձ էի հագնում,
Պահքով խոնարհեցնում էի անձս,
Եվ աղոթքներս իմ ծոցը դարձան։_
(^14) _Սիրալիր էի եղբոր եւ ընկերոջ պես,
Խոնարհ՝ սգավորի եւ տրտումի պես։_
(^15) _Հավաքվեցին եւ ուրախացան ինձ վրա,
Շուրջս տանջանքներ կուտակվեցին,
Բայց ես չհասկացա,
Ցրվեցին, բայց չզղջացին։_
(^16) _Փորձեցին ինձ եւ արհամարհեցին,
Իրենց ատամներն արհամարհանքով կրճտացրին իմ դեմ։_
(^17) _Տե՛ր, ե՞րբ պիտի տեսնես։
Հոգիս հեռո՛ւ պահիր նրանց խորամանկությունից
Եվ միամորությունս՝ առյուծներից։_
(^18) _Գոհություն պիտի մատուցեմ քեզ, Տե՜ր,
Մեծ հավաքներում
Եվ պիտի օրհնաբանեմ քեզ բազմամարդ ժողովներում։_
(^19) _Թող ինձ վրա չխնդան թշնամիներս,
Որոնք առանց պատճառի ատում էին ինձ,
Թող վերջ գտնեն աչքերով արվող նրանց նշանները։_
(^20) _Ինձ հետ խաղաղության մասին էին խոսում,
Բայց իրենց բարկությամբ՝ նենգություն խորհում։_
(^21) _Ինձ վրա բացեցին իրենց բերաններն ու ասացին.
«Այո՛, այո՛, մեր աչքերը տեսան»։_
(^22) _Ո՜վ Տեր, տեսար. մի՛ լռիր.
Տե՛ր, մի՛ հեռացիր ինձանից։_
(^23) _Զարթնի՛ր եւ նայի՛ր, Տե՛ր, իմ իրավունքին ու դատաստանին,
Աստվա՛ծ իմ եւ Տե՛ր իմ։_
(^24) _Քո արդարությամբ իմ դատաստա՛նը տես,
Ո՛վ Տեր, Աստվա՛ծ իմ։
Թող ինձ չծաղրեն իմ թշնամիները_
(^25) _Եվ թող չասեն իրենց սրտերում.
«Երնե՜կ, երնե՜կ մեր անձերին, քանզի կործանեցինք նրան»։_
(^26) _Թող խայտառակվեն եւ ամաչեն
Իմ դժբախտությամբ ուրախացողները,
Թող ամոթ եւ անարգանք հագնեն
Իմ դեմ մեծախոսողները։_
(^27) _Թող ցնծան եւ ուրախանան քեզնով բոլոր նրանք,
Ովքեր իմ արդարությունն են կամենում։
Ամեն ժամ թող ասեն. «Աստված մեծ է»,
Ովքեր քո ծառային խաղաղություն են կամենում։_
(^28) _Լեզուս թող խոսի քո արդարության մասին
Եվ հանապազ քեզ գովաբանի։_
