
Նեեմիայի աղոթքը եւ օգնության խնդրանքն Աստծուց
(^1) Արտաշես արքայի քսաներորդ տարվա Քաղսեւ ամսին ես մայրաքաղաք Շոշում էի։ 2 Ինձ մոտ եկան իմ
եղբայրներից, նաեւ Հուդայի մարդիկ, եւ նրանց հարցրի փրկվածների մասին, որոնք ազատվել եւ վերադարձել էին
գերությունից, ինչպես նաեւ Երուսաղեմի մասին։ 3 Եվ ինձ ասացին. «Գերությունից փրկվածներն այնտեղ՝ իրենց
երկրում, մեծ նեղության եւ նախատինքի մեջ են, իսկ Երուսաղեմի պարիսպները դեռ քանդված եւ ավերված են, նրա
դարպասներն՝ հրկիզված»։
(^4) Երբ այս ամենը լսեցի, նստեցի եւ լաց եղա, մի քանի օր սուգ արեցի ու պահք պահեցի, աղոթքի կանգնեցի Տիրոջ՝
երկնքի Աստծու առջեւ 5 եւ ասացի. «Երկնքի եւ երկրի Տե՛ր, Աստվա՛ծ, դու, որ հզոր ես, մեծ եւ ահազդու, որ պահում ես քո
ուխտն ու ողորմությունը նրանց համար, ովքեր սիրում են քեզ եւ ովքեր կատարում են քո հրամանները,^6 թող քո
ականջները լսեն, եւ քո աչքերը տեսնեն։ Լսի՛ր եւ տե՛ս քո ծառայի աղոթքը, որ ես այսօր մատուցում եմ քո առաջ Իսրայելի
որդիների՝ քո ծառաների համար, որոնք նեղության մատնվեցին մեր գործած մեղքերի պատճառով. մեղանչեցինք ես եւ
իմ հոր տունը։ 7 Քանի որ շատ ծանր կերպով հանցանքների մեջ ընկանք եւ չպահեցինք քո օրենքը, հրամաններն ու
պատվիրանները, որ պատվիրեցիր մեզ քո ծառա Մովսեսի միջոցով։ 8 Հիշի՛ր, Տե՛ր, այն խոսքը, որ պատվիրեցիր քո ծառա
Մովսեսին՝ ասելով. “Եթե դուք չպահեք իմ օրենքը, ես ձեզ կցրեմ հեթանոսների մեջ,^9 իսկ եթե ինձ վերադառնաք եւ
պահեք իմ օրենքներն ու կատարեք դրանք, եթե նույնիսկ ցրված լինեք մինչեւ երկրի ծայրերը, այնտեղից կհավաքեմ ձեզ
եւ կբերեմ այն վայրը, որ ընտրեցի, եւ որտեղ բնակվում է իմ անունը”։ 10 Եվ արդ, սրանք քո ծառաներն ու քո ժողովուրդն
են, որոնց փրկեցիր քո մեծ զորությամբ եւ բարձր բազկով։ 11 Մի՛ լքիր, այլ քո ականջները թող լսեն քո ծառաների
աղոթքները եւ անսան նրանց խնդրանքներին, որոնք երկնչում են քո անունից. իրագործի՛ր այսօր քո ծառայի խնդրանքը,
արա՛ այնպես, որ ես գթություն գտնեմ այս մարդու առաջ»։
Այդ ժամանակ ես թագավորի մատռվակն էի։

