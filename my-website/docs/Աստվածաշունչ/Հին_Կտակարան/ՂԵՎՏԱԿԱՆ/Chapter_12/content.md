
Կանանց մաքրվելը որդեծնությունից հետո
(^1) Տերն ասաց Մովսեսին. (^2) «Խոսի՛ր Իսրայելի որդիների հետ եւ ասա՛ նրանց. “Եթե որեւէ կին հղիանա եւ արու զավակ
ծնի, թող նա անմաքուր համարվի յոթ օր, իր դաշտանի շրջանի օրերի չափով անմաքուր թող համարվի։ 3 Ութերորդ օրը
թող որդու մարմնի անթլփատությունը թլփատի։ 4 Եվ երեսուներեք օր էլ նրա արյան մաքրման օրեր պիտի լինեն։ Նա ոչ
մի մաքուր բանի ձեռք չպիտի տա եւ սրբարան չպիտի մտնի, մինչեւ լրանան նրա մաքրվելու օրերը։ 5 Իսկ եթե նա աղջիկ
ծնի, թող յոթ օր անմաքուր համարվի՝ ըստ դաշտանի օրերի, եւ վաթսունվեց օր էլ նրա արյան մաքրման օրեր պիտի
լինեն։ 6 Երբ լրանան նրա մաքրման օրերը, որդու կամ դստեր ծննդյան պարագայում, նա թող մեկ տարեկան գառ
ողջակեզ մատուցի եւ մի զույգ աղավնի կամ տատրակ՝ իբրեւ մեղքի զոհ, Վկայության խորանի դուռը՝ քահանայի մոտ,
թող բերի։ 7 Քահանան այն թող մատուցի Տիրոջ առաջ, քավություն տա նրան, եւ մաքուր համարի նրան արյան հեղման
պատճառով անմաքուր համարվելուց։ Այս է կարգը նրա մասին, ով արու զավակ կամ աղջիկ կծնի։ 8 Եթե նա ի վիճակի
չէ իբրեւ ողջակեզի զոհ գառ բերելու, թող երկու տատրակ կամ աղավնու երկու ձագ բերի՝ մեկը ողջակեզի, իսկ մյուսը՝
մեղքերի քավության համար։ Քահանան թող քավություն տա նրան, եւ նա թող մաքրված համարվի”»։
