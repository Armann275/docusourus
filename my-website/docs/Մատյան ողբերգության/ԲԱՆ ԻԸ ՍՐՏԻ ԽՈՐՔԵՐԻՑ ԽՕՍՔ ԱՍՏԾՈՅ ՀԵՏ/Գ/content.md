
Բայց դու, բարերա՛ր, ներիր այս բազում իմ
յանցանքները եւ միտ մի՛ բերի.
Քանզի դիւրին է քեզ համար ջնջելը նրանք,
Քան թէ ինձ համար նկարագրելը հոգնատանջ
ձեռքով:
Ուստի գրեցի առանց խնայելու,
Որպէսզի դու էլ առատապէս ջնջես, օրհնեա՜լ:
Չէ՞ որ մեղաւորներիս համար կոչուեցիր դու
երկայնամիտ, -
Ինչպէս աղօթեց Եզրասն երջանիկ` սրտի
հեծութեամբ,
Երբ յո՜յժ անձկութեամբ եւ վհատ հոգով յիշեց
գործերն այն, որ պատմում է նա:
Ամէն տեսակի մահացու կրքերով տանջւում եմ ես,
Ընկած գարշելի վիհը` դժնդակ եւ ապականիչ
մեղանչումների:
Եւ չեմ հաւատում, թէ մինչեւ անգամ կլսես դու
ինձ, ինչպէս Յոբն է ասում:
Արդ, ահաւասի՛կ, ես ինքնապարսաւ, անձնադատ
գերի`
Կամաւորապէս ինքս ինձ մատնելով,
Ապրելու բոլոր հնարներն իմ առջեւ փակեցի,
Խափանեցի ու կնքեցի ամուր ամէն կողմից,
Որ փրկելով ինձ` մեղքերով կապկապուածիս`
կրկնակի անգամ մեծանաս, գովեա՜լ:
