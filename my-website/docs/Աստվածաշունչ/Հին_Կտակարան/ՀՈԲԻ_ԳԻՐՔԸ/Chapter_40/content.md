
(^1) Եվ Տերը՝ Աստված, խոսեց ու Հոբին ասաց.
(^2) _«Մի՞թե մեկը պիտի կարողանա իմ դատաստանը թյուրել,
պիտի հանդիմանի՞ Աստծուն ու նրա առաջ պատասխա՞ն պիտի տա»։_
(^3) _Հոբը նորից խոսեց ու Տիրոջն ասաց._
(^4) _«Էլ ինչո՞ւ դեռ դատվել՝ կշտամբված ու հանդիմանված.
Տիրոջից եմ լսում այդ բաները ես։
Ոչնչություն եմ, ի՞նչ պատասխան պիտի տամ ես այդ մասին.
միայն պիտի ափիբերան լինեմ։_
(^5) _Բերանս բացեցի մի անգամ,
էլ երկրորդ անգամ բան չեմ ավելացնի»։_
(^6) Տերը ամպերի միջից նորից խոսեց ու ասաց Հոբին.
(^7) _«Այդպես չէ. տղամարդու պես պնդացրո՛ւ մեջքդ.
հարցեր եմ տալու քեզ, ու պատասխա՛ն տուր ինձ։_
(^8) _Մի կողմ մի՛ նետիր իմ դատաստանը
ու մի՛ մտածիր, թե ես քեզ այլ հայտնություն չեմ տվել,
քան այն, որ դու արդար լինես։_
(^9) _Թե՞ կարծում ես, որ Տիրոջ հետ նույն բազուկն ունես
կամ նրա հետ նույն ձայնով ես որոտում։_
(^10) _Դե ուրեմն բարձր կեցվա՛ծք ընդունիր,
զորություն, փառք ու պատի՛վ առ վրադ։_
(^11) _Սուրհանդակնե՛ր ուղարկիր բարկությամբ,
խոնարհեցրո՛ւ բոլոր գոռոզներին,
խոնարհեցրո՛ւ եւ սառեցրո՛ւ ամբարտավաններին։_
(^12) _Անմիջապես խորտակի՛ր ամբարիշտներին,_
(^13) _առհասարակ բոլորին հողի մեջ ծածկի՛ր իսպառ,
նրանց երեսներն անարգանքո՛վ ողողիր։_
(^14) _Ընդունե՞մ արդյոք, որ աջդ կարող է փրկել։_
(^15) _Իսկ ահա քո առաջն է,
որովհետեւ գազաններն արջառի պես խոտ են ճարակում։_
(^16) _Ահա նրա ուժը մեջքին է,
զորությունը՝ որովայնի պորտի շուրջը։_
(^17) _Իր պոչը նոճու պես տնկել է,_
(^18) _ջլերն իրար են հյուսված,
կողերը պղնձից են, ողնաշարը՝ ձույլ երկաթից։_


(^19) _Տիրոջ արարածների սկիզբը նա է՝
խաղալիք դարձած հրեշտակների ձեռքին։_
(^20) _Ապառաժ լերան վրա հասնելով՝
տարտարոսում չորքոտանիների խրախճանք է սարքել։_
(^21) _Տեսակ-տեսակ ծառերի տակ է քուն մտնում,
շամբի, եղեգի ու կնյունի տակ։_
(^22) _Նրա գլխավերեւում հովանի են դառնում մեծամեծ ծառեր՝
անտառով մեկ, եւ բարդու սյուները։_
(^23) _Հեղեղ էլ լինի, նա չի զգա։
Անձնապաստան է. եթե Հորդանան գետն էլ դեպի իր բերանը դիմի,_
(^24) _իր ակնակապիճների մեջ կառնի այն,
երբ նա խուսափի, կծակե՞ս նրա ռունգերը։_
(^25) _Կարո՞ղ ես կարթով բարձրացնել վիշապին,
նրա դնչին պախուրց կդնե՞ս։_
(^26) _Փականք կդնե՞ս նրա քթին։
Սանձ կանցկացնե՞ս նրա բերանին։_
(^27) _Քեզ հետ կխոսի՞ հեզությամբ եւ քաղցր լեզվով։_
(^28) _Հետդ ուխտ կդնի՞։
Նրան քեզ իբրեւ հավիտենական ծառա կնվաճե՞ս։_
(^29) _Նրա հետ կխաղա՞ս, ինչպես թռչնի հետ, կամ ձագի պես թելով կկապե՞ս նրան։_
(^30) _Ազգեր կկերակրվեն նրանով,
եւ փյունիկեցիների տոհմերը նրան իրենց մեջ կբաժանեն։_
(^31) _Բոլոր նավաստիները, մեկ տեղում հավաքվելով, նրա պոչից մի թեփ անգամ չեն պոկի.
նրա գանգը ձկնորսների նավերում անգամ չի դրվի։_
(^32) _Դու ձեռքդ նրա վրա կդնես՝ հիշելով պատերազմը՝
նրա մարմնի պատճառով հարուցվելիք, որ էլ երբեք չկրկնվի։_
