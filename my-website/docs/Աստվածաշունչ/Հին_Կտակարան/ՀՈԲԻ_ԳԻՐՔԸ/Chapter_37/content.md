
(^1) _«Ու դրա վրա խռովվել է սիրտս,
շարժվել իր տեղից։_
(^2) _Լսի՛ր Տիրոջ սրտմտության ու զայրույթի լուրը.
նրա բերանից խորհուրդ է դուրս գալու։_
(^3) _Երկնքի տակ ամեն ինչ նրա իշխանության տակ է,
իսկ նրա լույսը՝ երկրի ծագերի վրա։_
(^4) _Նրա հետեւից մի ձայն է գոչելու,
որոտալու է իր ձայնի բարձրությամբ
եւ դրանք ուրիշներով չի փոխանակելու, որ լսելի դարձնի ի՛ր ձայնը։_
(^5) _Ամենազորը որոտալու է իր սքանչելի ձայնով,
քանի որ կատարել է մեծամեծ բաներ, որ մենք չգիտենք։_
(^6) _Ձյանը հրամայում է. «Իջի՛ր երկրի վրա»,
նաեւ ձմեռային անձրեւներին, որ ցույց տան իրենց զորությունը։_
(^7) _Խափանում է ամեն մարդու ձեռքի գործը,
որպեսզի յուրաքանչյուր ոք իմանա իր թույլ լինելը։_
(^8) _Գազաններն իրենց որջերն են մտել,
խշտիների մեջ ծածկվել։_
(^9) _Անապատից փչում է պտտահողմը,
բարձրավանդակից՝ ցուրտը,_
(^10) _եւ Ամենազորի շնչից սառնամանիք է սփռվելու։
Ուղղություն է տալիս ջրերին, ինչպես կամենա,_
(^11) _խիտ ամպերը ցիրուցան է անելու։
Մեգը ցրելու է նրա լույսը,_
(^12) _իսկ ինքը դարձնելու է շրջանակները։
Ուր կամեցել, տնօրինել է դրանց գործը
եւ այն ամենը, ինչ կհրամայի նրանց։
Սրանք երկրի վրա կարգված են իր կողմից՝_
(^13) _խրատի համար կամ ողորմության.
բոլորը կգտնեն նրան։_
(^14) _Ակա՛նջ դիր սրանց, Հո՛բ, եկ զգուշացի՛ր Տիրոջ զորությունից։_
(^15) _Գիտենք, որ Աստված հաստատել է իր գործերը.
լույսն է ստեղծել խավարի մեջ։_
(^16) _Գիտե ամպերի էությունը։
Չարագործների հանցանքներն արհավիրք են։_
(^17) _Պատմուճանդ ինչո՞ւ է տաքանում,
երբ երկիրը հանգստանում է հարավային հողմից։_
(^18) _Կարո՞ղ ես նրա հետ մինչեւ ամպերը հասնել,_


_եղյամի նման զորացնել դրանք։_

(^19) _Բայց հենց ինչո՞ւ, դե հասկացրո՛ւ ինձ, ի՞նչ ենք ասելու նրան,
ու ապա դադարենք շատ բաների մասին խոսելուց։_
(^20) _Մի՞թե մոտս մատյան կա, կամ դպի՞ր է կանգնած,
որ մարդկանց գրածը լռեցնեմ։_
(^21) _Ամեն մարդու չէ, որ լույսը տեսանելի է.
փայլածուն երկնքում է,
ինչպես որ լույսը՝ ամպերի վերեւում։_
(^22) _Հյուսիսից ոսկեճաճանչ ամպերն են.
սրանց համեմատությամբ մեծ են Ամենակալի փառքն ու պատիվը։_
(^23) _Չգիտենք նրա զորությանը նմանվող ուրիշ ոչ ոքի,
որ արդար դատելիս լինի, եւ դու չպե՞տք է լսես նրան։_
(^24) _Դրա համար են մարդիկ նրանից երկյուղ կրում.
նրանից վախենում են նաեւ սրտով իմաստունները»։_
