
(^1) Փախչում է ամբարիշտը՝ առանց մեկից հալածվելու, իսկ արդարն առյուծի նման աներկյուղ է։
(^2) Ամբարիշտների մեղքերի պատճառով հուզվում են դատարանները, իսկ խորագետը հանգցնում է դրանք։
(^3) Հզորն ամբարշտությամբ կեղեքում է աղքատին։ Ինչպես սաստիկ եւ անշահ անձրեւը,
(^4) նրանք էլ մերժում են օրենքները եւ գովում ամբարշտությունը. իսկ նրանք, որ սիրում են օրենքը, իրենց պարսպով
են շրջապատում։
(^5) Չարերը չեն մտաբերում իրավունքը, իսկ Տիրոջը փնտրողները խելամուտ են ամեն ինչում։
(^6) Ավելի լավ է ճշմարտությամբ ընթացող աղքատը, քան սուտ մեծատունը։
(^7) Իմաստուն որդին պահում է օրենքը, իսկ որկրամոլներին միացողն անարգում է իր հորը։
(^8) Ով իր տունը տոկոսներով եւ վաշխով է լցնում, հավաքում է նրա համար, ով ողորմում է աղքատին։


(^9) Ով շեղում է իր ականջը, որ օրենքը չլսի, պղծում է իր ուխտը։
(^10) Ով չար ճանապարհով մոլորեցնում է ուղղամիտներին, ապականության մեջ է ընկնելու։ Անբիծները պիտի
բաժանեն բարիքները, անօրենները պիտի անցնեն բարիքների կողքով եւ չեն մտնելու նրանց մեջ։
(^11) Մեծահարուստն իր աչքին իմաստուն է թվում, իսկ հանճարեղ աղքատը դատապարտում է նրան։
(^12) Արդարներին օգնական լինելուց փառքը մեծ է լինելու, իսկ ամբարիշտների տեղերում կոտորվում են մարդիկ։
(^13) Ով ծածկում է ամբարշտությունը, հաջողություն չի ունենա, իսկ ով վեր հանի եւ դատապարտի, սիրո կարժանանա։
(^14) Երանելի է այն մարդը, որ արհամարհում է ամեն ինչ երկյուղածության պատճառով, իսկ խստասիրտը կընկնի
չարիքների մեջ։
(^15) Ով աղքատ է, քաղցած առյուծի եւ ծարաված գայլի պես դաժան կլինի խեղճ ժողովրդի համար։
(^16) Մտքից զուրկ թագավորը մեծ կեղեքող է, իսկ անիրավություն ատողը երկարակյաց կլինի։
(^17) Մահապարտին երաշխավորողը փախստական է դառնում եւ չի դադարում։
17 ա Խրատի՛ր որդուդ, եւ քեզ կհանգստացնի. զարդ կլինի անձիդ համար եւ չի հնազանդվի անօրեն ազգի։
(^18) Ով գնում է արդարությամբ, օգնություն է գտնելու, իսկ ով թյուր ճանապարհ է բռնում, նրանով կխճճվի։
(^19) Ով մշակում է իր հողը, կհագենա հացով, իսկ ով դատարկաբանների հետեւից է գնում, անտուն կմնա։
(^20) Հավատարիմ մարդը մեծ օրհնություն պիտի գտնի, իսկ չարագործը պատուհասից չի փրկվելու։
(^21) Ով չի պատկառում արդարներից, արժանի չէ գովասանքի։ Ով կեղծորեն խուսափում է անօրեններին
հանդիմանելուց, բարի չէ. այդպիսին մարդ կվաճառի մի կտոր հացով։
(^22) Չարաչք մարդը շտապում է հարստանալ եւ չգիտի, որ ողորմածը պիտի հաղթի իրեն։
(^23) Ով հանդիմանում է մարդուն նրա ճանապարհի համար, ավելի շնորհ պիտի գտնի, քան լեզվով շողոքորթողը։
(^24) Ով մերժում է իր հորը կամ մորը եւ դա մեղանչել չի համարում, նա կցորդ է ամբարիշտ մարդկանց։
(^25) Ագահ մարդը հակառակություն է բորբոքում, բայց Տիրոջը հուսացողն հոգածություն կգտնի։
(^26) Իր սրտի հանդգնությանն հուսացողը անզգամ է, իսկ իմաստությամբ գնացողը կփրկվի։
(^27) Աղքատներին տվողը չի՛ աղքատանա, իսկ ով իր աչքը շրջում է նրանցից, շատ բանի կարոտ կմնա։
(^28) Ամբարիշտների բարձրանալուց հեծում են արդարները, բայց նրանց կորստյամբ բազմանում են արդարները։
