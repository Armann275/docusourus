
(^1) _Դպրապետին։ Սաղմոս Դավթի. հարության
Աղաղակե՛ք Աստծուն, ամենա՛յն երկիր,_
(^2) _Սաղմո՛ս երգեք նրա անվանը
Եվ փառաբանե՛ք նրա օրհնությունը։_
(^3) _Ասացե՛ք Աստծուն. «Որքա՜ն ահեղ են քո գործերը,
Քո մեծ զորության պատճառով քո թշնամիները ստեցին քեզ։_
(^4) _Ողջ երկիրը պիտի երկրպագի քեզ,
Սաղմոս պիտի երգեն քեզ եւ քո անվանը»։ Հանգիստ_
(^5) _Եկե՛ք եւ տեսե՛ք գործերն Աստծու,
Թե որքան ահեղ են խորհրդով,
Մարդկանց բոլոր որդիներից ավելի։_
(^6) _Նա ծովը ցամաք դարձրեց,
Եվ ոտքով ժողովուրդն անցավ գետերի միջով։
Այնտեղ մենք ուրախ պիտի լինենք նրանով,_
(^7) _Որ հավետ տիրում է իր զորությամբ։
Նրա աչքերը նայում են հեթանոսներին,
Որոնք դառնացրին նրան.
Թող չպարծենան իրենց հոգիներում։ Հանգիստ_
(^8) _Օրհնեցե՛ք մեր Աստծուն, հեթանոսնե՛ր,
Լսելի՛ դարձրեք նրա օրհնության ձայնը։_
(^9) _Նա, որ իմ հոգուն կյանք պարգեւեց
Եվ թույլ չտվեց, որ ոտքերս դողան։_
(^10) _Փորձեցիր մեզ, Աստվա՛ծ,
Քննեցիր, ինչպես արծաթն է քննվում։_
(^11) _Մեզ իջեցրիր որոգայթի մեջ,
Նեղություն դրեցիր մեր թիկունքներին_
(^12) _Եվ մարդկանց անցկացրիր մեր գլխի վրայով։
Մենք անցանք հրի եւ ջրի միջով,
Բայց մեզ խաղաղությամբ դուրս հանեցիր։_
(^13) _Պիտի քո տունը մտնեմ զոհաբերության ընծաներով,
Պիտի տամ քեզ իմ ուխտերը,_
(^14) _Որ խոստացան քեզ իմ շրթունքները,
Եվ ինչ որ բերանս խոսեց նեղության ժամանակ։_
(^15) _Յուղալի ողջակեզներ պիտի մատուցեմ քեզ
Խոյերով ու խնկերով,
Քեզ արջառներ եւ նոխազներ պիտի մատուցեմ։ Հանգիստ_
(^16) _Ամենքդ, որ երկյուղում եք Աստծուց,
Եկե՛ք եւ լսե՛ք ինձ, եւ ձեզ պիտի պատմեմ,
Թե ինչ արեց նա ինձ համար։_
(^17) _Իմ բերանով նրան դիմեցի
Եվ իմ լեզվով մեծարեցի նրան։_
(^18) _Թե սրտումս մեղք տեսնեի, Տերը չէր լսի ինձ։_
(^19) _Դրա համար Աստված լսեց ինձ
Եվ նայեց իմ խնդրանքների ձայնին։_
(^20) _Օրհնյա՜լ է Աստված, որ չմերժեց աղոթքն իմ,
Ոչ էլ իր ողորմությունը՝ ինձանից։_
