
(^1) _«Ես, որ գրգանքով ամոքում էի,
արդ հետին մարդիկ քամահրում են ինձ։
Խրատում են ինձ բոլորը մեկտեղ,
որոնց հայրերին նախատում էի,
որոնց հավասար չէի համարի շներին իմ հովվական։_
(^2) _Իմ ինչի՞ն է պետք նրանց ձեռքերի զորությունը։
Նրանց լիությունը վերացավ,_
(^3) _ընկան կարիքի ու սովամահության մեջ, անծնունդ։
Նրանք, որ երեկ անձկությունից ու թշվառությունից փախչում էին անջրդի վայրեր։_
(^4) _Նաեւ նրանք, որ խշխշան բանջարով էին փաթաթվում,
որոնց կերակուրն հենց այդ բանջարն էր։
Անարգներ ու արհամարհվածներ,
կարոտ մնացած ամեն բարիքի,
որոնք սովից ծառի արմատներ էին ծամծմում։_
(^5) _Գողերը հարձակվեցին ինձ վրա,_


(^6) _որոնց տները քարանձավներն էին,_
(^7) _որոնք աղմկում էին բարեհնչունության մեջ
եւ թաքնվում մացառներում։_
(^8) _Զավակներն էին անզգամների եւ վարկաբեկվածների,
որոնց փառքը մարել է երկրում։_
(^9) _Հիմա քնար եմ դարձել ձեռքներին,
եւ իմ մասին են նրանք բամբասում։_
(^10) _Հեռու մնացին՝ զզվելով ինձնից,
եւ չքաշվեցին դեմքիս թքելուց,_
(^11) _քանի որ Տերը, կապարճը բացելով, խոցոտեց ինձ,
եւ դեմքիս սանձ ուղարկեց։_
(^12) _Վեր են կացել արդ ողջ սերունդներով,
ոտքերն են պարզել ու ճամփա ելել՝ հարձակվելու վրաս։_
(^13) _Նրանց կորստյան կածաններին իմ կածանները հարեցին։
Մերկացրեց Տերն ինձ իմ պատմուճանից,_
(^14) _խոցոտեց իր նետերով՝
վարվելով ինձ հետ, ինչպես կամեցավ։
Ախտերով եմ վարակված._
(^15) _ցավերս հետ են դարձել։
Քամու պես անցավ հույսը ինձանից,
եւ մշուշի պես՝ իմ փրկությունը։_
(^16) _Հոգիս շուրջբոլորս պիտի թափվի։
Ինձ համակել են ցավալից օրեր։_
(^17) _Գիշերը ոսկորներս են խաշվում.
ջղերս են քայքայվել։_
(^18) _Տերն իր զորությամբ ձեռքը գցել է իմ պատմուճանին
ու պատմուճանիս ժապավենի պես պատել է շուրջս։_
(^19) _Կավի տեղ է ընդունում նա ինձ.
հողն ու մոխիրն են բաժինս դարձել։_
(^20) _Աղաղակեցի քեզ, բայց չլսեցիր ինձ.
կանգնեցին նրանք ու դիտեցին ինձ։_
(^21) _Իմ նկատմամբ դու անողորմ եղար.
Հզոր ձեռքովդ հարվածեցիր ինձ։_
(^22) _Ցավի մեջ դրեցիր ինձ,
զրկեցիր փրկության միջոցից։_
(^23) _Գիտեմ, որ մահը պիտի ջնջի ինձ,
քանզի երկիրն է տունը ամենայն մահկանացուի։_
(^24) _Ու երանի թե կարողանայի ինքս ինձ կրթել
եւ կամ ուրիշին խնդրել, աղաչել, որ նույնը աներ։_
(^25) _Ես ամեն աղքատի կարեկցում էի եւ հեծեծում,
երբ մարդուն վշտի մեջ էի տեսնում։_
(^26) _Բարություն էի անում,
մինչդեռ ահա չար օրեր են ինձ պատահել։_
(^27) _Իմ որովայնը եռում է ու չի հանդարտվում.
թշվառության օրերն են հասել ինձ վրա։_
(^28) _Պիտի շրջեմ նեղացած սրտով, անսանձ բերանով.
ու հավաքույթի մեջտեղում կանգնած՝ ձայնս բարձրացնեմ։_
(^29) _Համբարուների եղբայր եմ դարձել, ջայլամներին՝ ընկեր։_
(^30) _Սաստիկ սեւացել է մորթս հիմա,
ու ոսկորներս այրվել են տոթից։_
(^31) _Քնարս սուգի է շրջվել,
սիրտս եւ երգս՝ լացուկոծի մեջ»։_
