
Ողբ Տյուրոսի վրա
(^1) Տիրոջ խոսքն ինձ ուղղվեց ու ասաց.
(^2) _«Մարդո՛ւ որդի, ողբա՛ Տյուրոսի վրա։_ (^3) _Տյուրոսին կասես.
“Դու, որ բնակվում ես այդ ծովի մուտքին,
առեւտրի կենտրոն՝ բազմաթիվ կղզիաբնակ ժողովուրդների համար”,
Տերը՝ Աստված, Տյուրոսին այսպես է ասում.
“Դու ասում էիր՝
Ես եմ ինձ զարդարել իմ գեղեցկությամբ։_
(^4) _Մինչդեռ ծովի սրտում են քո սահմանները.
քո շինարարներն են քո գեղեցկությունը կատարյալ դարձրել։_
(^5) _Սանիր լեռան մայրիները քեզ որմնակապ են դարձել,
նոճու տախտակները Լիբանանից են առնվել՝
քեզ համար եղեւնափայտե կայմեր սարքելու,_
(^6) _Բասանի փայտից նավերիդ թիերն են պատրաստվել,
փղոսկրից քո մեհյաններն են շինվել,
քետիմացիների կղզիների շինանյութերից՝
անտառներով շրջապատված ապարանքներդ,_
(^7) _Եգիպտոսի գույնզգույն թելերով բեհեզը քեզ համար
որպես անկողնու ծածկոց է գործվել՝
շուրջդ փառք հյուսելու,
իսկ ելիմացիների կղզիների ծիրանի ու կապուտակ հանդերձանքն էլ
քեզ համար պաճուճանքի զարդ է եղել։_
(^8) _Քո իշխանները Սիդովնի բնակիչներն են եղել,
նավավարները՝ արադացիները։
Իմաստունները, Տյուրո՛ս, որ ապրում էին քո մեջ,
քեզ համար նրանք են նավապետներ եղել,_
(^9) _Բիբլոսի ծերերն ու նրա իմաստունները, որ ապրում էին քո մեջ,
նրանք են քեզ զորացրել քո խորհուրդների մեջ։
Ծովի բոլոր նավերն ու դրանց նավավարներն են քեզ առաջնորդել
մինչեւ ծայրագույն արեւմուտք։_
(^10) _Լիդացիներն ու լիբիացիներն են եղել քո զորքն ու թիկունքը՝
պատերազմող ընտիր մարդիկ,
որոնք իրենց վահաններն ու սաղավարտները քեզ մոտ են կախել,
նրանք են փառավորել քեզ։_
(^11) _Արադացիների որդիներն են իրենց զորքերով պարիսպներդ օղակի մեջ առել,
աշտարակներդ պաշտպանել,
իրենց կապարճները պարիսպներիդ վրա շուրջանակի կախ տվել։
Հենց նրանք են կատարյալ դարձրել գեղեցկությունդ։_
(^12) Կարկեդոնացիներն են քեզ հետ առեւտուր արել քո մեծաքանակ հարստության համար. արծաթն ու ոսկին, պղինձն
ու երկաթը, անագն ու կապարը նրանք են քո շուկաները մատակարարել։ 13 Հույներն ու նրանց շուրջը գտնվող
ժողովուրդներն են քեզ հետ ստրուկների առեւտրով զբաղվել, պղնձե անոթներ են քո շուկաները մատակարարել։
(^14) Թորգոմա տնից են քո շուկաները լցրել ձիերով, հեծյալներով ու ջորիներով։ 15 Ռոդոսցիներն են քեզ հետ առեւտուր
արել. կղզիներից փղոսկրյա ժանիքներով աշխուժացրել են քո առեւտուրը, դու էլ եկող-գնացող մարդկանց վճարել ես։
(^16) Արամայեցիները քեզ հետ առեւտուր են արել քո ապրանքների բազմազանության համար՝ փոխանակելով կարկեհան,
ասեղնագործ կարմիր կերպաս, բեհեզ, ապարանջան, հակինթ։ 17 Հուդան ու Իսրայելի որդիներն են քեզ հետ առեւտուր
արել. ցորենով ու խնկով, դարչինով ու ընտիր-ընտիր մեղրով, յուղով ու խեժով են լցրել քո խառնիխուռն առեւտուրը։
(^18) Դամասկոսն է քեզ հետ առեւտուր արել բազմազան ապրանքներով քո մեծաքանակ հարստության համար, Քելբոնից՝
գինին, Միլիտեից՝ բուրդը։ 19 Դանը եւ Հավանը Մեոզենից են գինի մատակարարել քեզ՝ քո շուկաներին, Ասեղից են
մատակարարել կռածո երկաթ, պատրաստի անիվներ՝ քո շուկաներին։ 20 Դեդանացիները քո այն վաճառականներն են,
որ ընտիր կառքեր են մատակարարել քեզ՝ ջորիներով հանդերձ։ 21 Արաբներն ու Կեդարի բոլոր իշխանները (նրանք էլ
վաճառականներ են քո ձեռքի տակ) ուղտեր, խոյեր ու գառներ են վաճառել քո մեջ։ 22 Սաբան ու Ռեգման (նրանք էլ քո
վաճառականներն են) անուշահոտ յուղեր, թանկարժեք քարեր ու ոսկի են մատակարարել քո շուկաներին։ 23 Խառանը,
Քանանն ու Դադանը (նրանք էլ քո վաճառականներն են), Սաբան, Ասուրն ու Քալմանը՝ քո վաճառականները,
(^24) Մաքլիմի ու Գալիմի վրայով քեզ ապրանքներ են մատակարարել՝ կարմիր ու կապուտակ պարեգոտ, երփներանգ
նարոտներ, պարաններով կապված ընտիր գանձեր։ 25 Նոճուց պատրաստված նավերով, որոնցով իրականացվում էր քո
առեւտուրը (քո մեծաքանակ առեւտրի ու խառնիխուռն ապրանքների առատության պատճառով), լցվեցիր, սաստիկ
ծանրացար։ 26 Քո նավավարները քեզ ծովի խորքը, առատ ջրերի մեջ են վարել. հարավային հողմն է քեզ խորտակել ծովի
խորքում։ 27 Բայց քո հարստությունն էլ, քո եկամուտն էլ, քո խառնիխուռն ապրանքներից ստացածն էլ, քո
նավավարներն ու նավապետներն էլ, քո խորհրդականներն էլ, քո խառնիխուռն ապրանքներն էլ, քո միջի բոլոր
պատերազմող մարդիկ էլ, քո միջի ողջ ժողովուրդն էլ քո կործանման օրն ընկնելու են ծովի խորքը։ 28 Աղաղակիդ ձայնից
քո նավավարները խիստ սարսափելու են 29 եւ իջնելու են իրենց նավերից։ Քո բոլոր նավավարներն ու առաջապահ
նավորդները ծովափին են կանգնելու 30 եւ բարձրաձայն սգալու են քեզ վրա եւ փոխելով իրենց ձայները՝ դառնապես
ողբալու են, հող են ածելու իրենց գլխին ու մոխիրների մեջ են թավալվելու,^31 ածիլելու, ճաղատացնելու են գլուխները,
քուրձեր են հագնելու եւ դառնացած սրտով լաց են լինելու քեզ վրա։ 32 Նրանց որդիները քեզ վրա դառնորեն կոծելու են,
ողբ են ասելու ու ողբ են երգելու՝ ասելով. “Ո՞վ եղավ Տյուրոսի պես, որ լռեց, հանգիստ առավ ծովի մեջ։ 33 Քեզ համար


ինչքա՜ն եկամուտ գտար այդ ծովից, քո հարստությամբ ազգերին լիացրիր, քո խառնիխուռն ապրանքներով երկրի բոլոր
թագավորներին հարստացրիր։ 34 Իսկ հիմա ջախջախվեցիր այդ ծովում, ջրերի խորքերն ընկան քո շուկաներն ու քո միջի
ժողովուրդը, քո բոլոր նավավարները։ 35 Տխրեցին քեզ համար կղզիների բոլոր բնակիչները, եւ նրանց թագավորները
խիստ սարսափեցին, երեսներն արցունքով ողողեցին։ 36 Ժողովուրդների վաճառականները զարմանքի ու ափսոսանքի
ձայն արձակեցին քեզ համար։ Կորստյան մատնվեցիր ու այլեւս գոյություն չես ունենալու հավիտյան”»,- ասում է Տերը՝
Աստված։
