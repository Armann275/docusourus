
Իսմայելի ծնունդը
(^1) Սարայը՝ Աբրամի կինը, նրա համար երեխա չէր ունենում։ Նա մի եգիպտացի աղախին ուներ, որի անունն Ագար
էր։ 2 Սարայը քանանացիների երկրում ասաց Աբրամին. «Քանի որ Տերն ինձ արգելեց ծնել, մերձեցի՛ր իմ աղախնին,
որպեսզի նրա շնորհիվ որդի ունենամ»։ Եվ Աբրամն ընդունեց Սարայի առաջարկը։ 3 Սարայը՝ Աբրամի կինը, իր աղախին
եգիպտացի Ագարին կնության տվեց իր ամուսնուն՝ Աբրամին, որ տասը տարի ապրում էր քանանացիների երկրում։
(^4) Աբրամը մերձեցավ Ագարին. նա հղիացավ։ Երբ Ագարը տեսավ, որ հղի է, սկսեց արհամարհել իր տիրուհուն։ 5 Եվ
Սարայն ասաց Աբրամին. «Ես անիրավվում եմ քեզանից։ Ես իմ աղախնին քո գիրկը տվեցի, իսկ նա, տեսնելով, որ հղի
է, արհամարհում է ինձ։ Աստված թող դատ անի իմ ու քո միջեւ»։ 6 Աբրամն ասաց Սարային. «Ահա քո աղախինը քո
տրամադրության տակ է. վարվի՛ր նրա հետ, ինչպես կցանկանաս»։ Եվ Սարայը չարչարեց նրան, իսկ նա փախավ նրա
մոտից։ 7 Տիրոջ հրեշտակը նրան գտավ անապատում՝ ջրի աղբյուրի մոտ, այն աղբյուրի, որ Սուր տանող ճանապարհի
վրա է։ 8 Եվ Տիրոջ հրեշտակը նրան ասաց. «Ագա՛ր, Սարայի աղախի՛ն, որտեղի՞ց ես գալիս եւ ո՞ւր ես գնում»։ Նա
պատասխանեց. «Իմ տիրուհի Սարայից եմ փախչում»։ 9 Տիրոջ հրեշտակը նրան ասաց. «Վերադարձի՛ր քո տիրուհու
մոտ եւ հնազա՛նդ եղիր նրան»։ 10 Տիրոջ հրեշտակն ասաց նաեւ. «Անչափ բազմացնելու եմ քո սերունդը, այնքան, որ
հաշվել հնարավոր չլինի»։ 11 Տիրոջ հրեշտակն ավելացրեց. «Դու արդեն հղի ես եւ որդի պիտի ծնես։ Նրա անունը Իսմայել
կդնես, որովհետեւ Տերը լսեց քո հեծեծանքը։ 12 Նա վայրագ մարդ է լինելու։ Նա դուրս է գալու բոլորի դեմ, եւ բոլորը դուրս
են գալու նրա դեմ։ Նա բնակվելու է իր բոլոր եղբայրներից առանձին»։ 13 Ագարը տվեց Տիրոջ անունը, որ խոսեց իր հետ.
«Դու ես Աստվածը, որ նայեցիր ինձ»։ Եվ ասաց. «Դեմ հանդիման տեսա նրան, ով երեւաց ինձ»։ 14 Այդ իսկ պատճառով
ջրհորը կոչեց «Նրա ջրհորը, որին տեսա դեմ հանդիման» [* _Բեեր-լախայ-ռոի_ ]։ Այն գտնվում է Կադեսի ու Բարադի միջեւ։
(^15) Ագարը Աբրամի համար ծնեց մի որդի, եւ Աբրամն իր որդու անունը, որին ծնեց Ագարը, Իսմայել դրեց։ 16 Աբրամն
ութսունվեց տարեկան էր, երբ Ագարը նրա համար ծնեց Իսմայելին։
