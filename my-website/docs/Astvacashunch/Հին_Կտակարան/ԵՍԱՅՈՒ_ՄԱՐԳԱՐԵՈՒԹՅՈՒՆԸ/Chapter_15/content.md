
Աստված կործանելու է Մովաբը
(^1) _Պատգամ մովաբացիների մասին.
գիշերով պիտի կոտորվի մովաբացին,
գիշերով պիտի կործանվի Մովաբի պարիսպը։_
(^2) _Սգացե՛ք ձեզ, որովհետեւ կործանվեց Գեդեբոնը՝
ձեր մեհյանի տեղը։
Այնտեղ պիտի բարձրանաք՝
մովաբացիների Նաբավի վրա լաց լինելու։
Ողբացե՛ք, որ ամեն ոք ածիլել է իր գլուխը
եւ խուզել իր մորուքը։_
(^3) _Նրա հրապարակներում քո՛ւրձ հագեք,
նրա տանիքների վրա լաց ու կո՛ծ արեք
եւ նրա փողոցներում ամենքդ ողբացե՛ք ու լացե՛ք։_
(^4) _Եսեբոնն ու Ելեիլան գույժ բարձրացրին,
նրանց ձայները մինչեւ Հասսա լսելի եղան,
ահա թե ինչու մովաբացին ճչում է,
եւ նրա հոգին գիտակցում է։_


(^5) _Մովաբացու սիրտն իր մեջ գոչում է մինչեւ Սեգովր,
որովհետեւ նա երեքամյա երինջ է։
Լվիթի զառիվերով նրանք լաց լինելով
պիտի բարձրանան քեզ մոտ,
Արոնիիմի ճանապարհին
պիտի գոչի. «Կործանում եւ երկրաշարժ»։_
(^6) _Նեմերիմի ջուրը պիտի պակասի ու ցամաքի,
նրա խոտը պիտի չորանա,
եւ այնտեղ դալար բույս չի լինելու._
(^7) _մի՞թե այդպես պիտի փրկվի։
Նրա ձորերի վրա պիտի բերեմ արաբացիներին, որ գրավեն,_
(^8) _քանզի մովաբացու սահմանների
բողոքը միացավ գալիմացու բողոքին,
նրա ողբը, նրա հեծեծանքը հասավ մինչեւ Ելիմի ջրհորը։_
(^9) _Եվ Ռեմոնի ջուրը պիտի լցվի արյամբ,
քանի որ Ռեմոնի վրա պիտի բերեմ արաբացիներին
ու վերացնեմ Մովաբի զավակին,
Արիելին եւ Ադեմի մնացորդին էլ։_
