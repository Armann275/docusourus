
Ապաշխարության աղոթք
(^1) _Բորոտի աղոթքը, երբ նա իր անձկության մեջ Տիրոջ առաջ դրեց իր խնդրանքները_
(^2) _Տե՛ր, լսի՛ր աղոթքներս, թող քեզ հասնի աղաղակս,_
(^3) _Երեսդ մի՛ դարձրու ինձանից.
Նեղությանս օրը ինձ խոնարհեցրո՛ւ քո ականջը,
Այն օրը, երբ քեզ աղոթեմ, անմիջապես լսի՛ր ինձ։_
(^4) _Իմ օրերը ծխի նման սպառվեցին,
Եվ ոսկորներս խռիվի պես չորացան։_
(^5) _Սիրտս խոցվեց եւ ցամաքեց խոտի նման,
Իմ հեծության ձայնից մոռացա հացս ուտել։_
(^6) _Ոսկորս մարմնիս կցվեց.
Ես նմանվեցի անապատի հավալուսնի,_
(^7) _Ես ավերակի բուի նման եղա,_
(^8) _Տքնեցի ու եղա
Ինչպես միայնակ ճնճղուկ տանիքում։_
(^9) _Թշնամիներս ամեն օր նախատեցին ինձ,
Ինձ գովողներն ինձնով երդվեցին։_
(^10) _Իբրեւ հաց՝ մոխիրը կերա
Եվ ըմպելիքս արտասուքով խառնեցի_
(^11) _Քո բարկության ու զայրույթի երեսից,
Որովհետեւ դու ինձ բարձրացրիր եւ խոնարհեցրիր։_
(^12) _Օրերս անցան ստվերի նման,
Եվ ես խոտի նման ցամաքեցի։_
(^13) _Դու, Տե՛ր, հավիտյան կաս,
Եվ քո հիշատակը՝ սերնդեսերունդ։_
(^14) _Դու պիտի ելնես եւ գթաս Սիոնին.
Հասել է ժամը, ժամանակն է նրան գթալու։_
(^15) _Քո ծառաները հավանեցին նրա քարերը
Ու գթացին նրա հողին։_
(^16) _Հեթանոսները կերկյուղեն քո անունից,
Եվ երկրի բոլոր թագավորները՝ քո փառքից։_
(^17) _Տերը Սիոնը կշենացնի
Եվ իր փառքով կերեւա այնտեղ։_
(^18) _Նայեց խոնարհների աղոթքին
Եվ չարհամարհեց նրանց խնդրանքները։_
(^19) _Պիտի գրվի այս գալիք սերնդի համար.
Ժողովուրդը, որ ստացավ այն, օրհնելու է Տիրոջը։_
(^20) _Նայեց նա իր սրբարանի բարձունքից.
Տերը նայեց երկնքից երկիր՝_
(^21) _Լսելու կապվածների հեծությունը
Եվ արձակելու մահապարտների որդիներին,_
(^22) _Հռչակելու Տիրոջ անունը Սիոնում
Եվ նրա օրհնությունները՝ Երուսաղեմում,_
(^23) _Միասին հավաքելու ժողովուրդներին,
Եվ թագավորներին՝ Տիրոջը ծառայելու։_
(^24) _Նա տկարացրեց իմ զորությունը, մինչ ընթանում էի,
Նվազեցրեց իմ օրերը, եւ ես ասացի._
(^25) _«Ինձ մի՛ հանիր իմ օրերի կեսին,
Քանզի հավերժ են քո տարիները»։_
(^26) _Սկզբից, Տե՜ր, երկրի հիմքերը հաստատեցիր,
Երկինքն էլ քո ձեռքերի գործն է։_
(^27) _Նրանք կանցնեն, բայց դու կաս եւ կմնաս հավիտյան։
Ամեն ինչ քուրջի նման կմաշվի,
Վերարկուի նման կփոխես նրանց,
Ու կփոխվեն,_^28 _բայց դու նույնն ես,
Եվ քո տարիները չեն անցնի։_
(^29) _Քո ծառաների որդիները կբնակվեն այնտեղ,
Եվ նրանց սերնդին հավիտյան կհատուցվի։_

