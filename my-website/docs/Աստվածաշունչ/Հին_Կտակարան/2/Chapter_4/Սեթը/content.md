
Կայենը եւ Աբելը
(^1) Ադամը մերձեցավ իր կնոջը՝ Եվային. նա հղիացավ, ծնեց Կայենին՝ ասելով. «Աստծու օգնությամբ մարդ ձեռք
բերեցի»։ 2 Հետո դարձյալ ծնեց. նրա եղբայր Աբելին։ Աբելը խաշնարած դարձավ, իսկ Կայենը՝ հողագործ։
(^3) Որոշ ժամանակ անց Կայենը հողի բերքից ընծա մատուցեց Աստծուն։ 4 Աբելը նույնպես ընծա բերեց՝ իր հոտի
անդրանիկներից եւ դրանց պարարտներից։ Աստված ընդունեց Աբելին ու նրա ընծաները,^5 իսկ Կայենին ու նրա ընծային
չնայեց։ Կայենը շատ տրտմեց, եւ նրա դեմքը մռայլվեց։ 6 Տերը՝ Աստված, Կայենին ասաց. «Ինչո՞ւ տրտմեցիր, քո դեմքն
ինչո՞ւ մռայլվեց։ 7 Չէ՞ որ եթե զոհ ես մատուցում, բայց ուղիղ չես մատուցում, մեղանչած ես լինում։ Հանդարտվի՛ր. նա
քեզ պիտի հնազանդվի, եւ դու պիտի իշխես նրա վրա»։
(^8) Կայենն ասաց իր եղբայր Աբելին. «Արի գնանք դաշտ»։ Երբ նրանք դաշտ հասան, Կայենը հարձակվեց իր եղբայր
Աբելի վրա եւ սպանեց նրան։ 9 Տերը՝ Աստված, հարցրեց Կայենին. «Որտե՞ղ է Աբելը՝ քո եղբայրը»։ Նա ասաց. «Չգիտեմ,
մի՞թե ես իմ եղբոր պահակն եմ»։ 10 Եվ Աստված ասաց. «Այդ ի՞նչ արեցիր, քո եղբոր արյան կանչը երկրից բողոքում է
ինձ։ 11 Արդ, անիծյալ լինես երկրի վրա, որը բացեց իր բերանը՝ ընդունելու քո ձեռքով թափված եղբորդ արյունը։ 12 Հողը
կմշակես, բայց նա արդյունք չի տա։ Հառաչելով ու դողալով պիտի ապրես երկրի վրա»։ 13 Կայենն ասաց Տիրոջը՝
Աստծուն. «Իմ մեղքը շատ մեծ է թողության արժանանալու համար։ 14 Եթե այսօր ինձ արտաքսես երկրի երեսից, եւ
զրկվեմ քո ներկայությունից, հառաչելով ու դողալով պիտի ապրեմ երկրի վրա, եւ ով գտնի ինձ, կսպանի ինձ»։ 15 Տերը՝
Աստված, նրան ասաց. «Այդպես չի լինի։ Նա, ով սպանի Կայենին, յոթնապատիկ պատժի կարժանանա»։ Եվ Տերը՝
Աստված, նշան դրեց Կայենի վրա, որպեսզի նրան հանդիպողը չսպանի նրան։
(^16) Կայենը հեռացավ Աստծու ներկայությունից եւ բնակվեց Նայիդ երկրում՝ Եդեմի դիմաց։
(^17) Կայենը մերձեցավ իր կնոջը. նա հղիացավ ու ծնեց Ենովքին։ Քաղաք կառուցեց եւ այն կոչեց իր որդու անվամբ՝
Ենովք։ 18 Ենովքը Գայերիդադ անվամբ որդի ունեցավ։ Գայերիդադը ծնեց Մայիելին, Մայիելը ծնեց Մաթուսաղային,
Մաթուսաղան ծնեց Ղամեքին։ 19 Ղամեքը երկու կին առավ. մեկի անունը Ադդա էր, իսկ երկրորդի անունը՝ Սելլա։
(^20) Ադդան ծնեց Հովբելին. նա վրանաբնակ խաշնարածների նախահայրն է։ 21 Նրա եղբոր անունը Հովբաղ էր։ Նա է
հորինել երգն ու քնարը։ 22 Սելլան իր հերթին ծնեց Թոբելին, որը պղնձի ու երկաթի հմուտ դարբին եղավ։ Թոբելի քույրը
Նոյեման էր։ 23 Ղամեքն ասաց իր կանանց՝ Ադդային ու Սելլային.
_«Լսե՛ք ինձ, Ղամեքի՛ կանայք,
ակա՛նջ դրեք իմ խոսքերին։
Մի մարդու սպանեցի, որ ինձ վերք էր հասցրել,
մի երիտասարդի, որ ինձ հարվածել էր։_
(^24) _Եթե Կայենից յոթնապատիկ վրեժ է պահանջվելու,
ապա Ղամեքից՝ յոթանասուն անգամ յոթ»։_
(^25) Ադամը դարձյալ մերձեցավ իր կնոջը՝ Եվային. նա հղիացավ, որդի ծնեց, որի անունը Սեթ դրեց՝ ասելով. «Քանի որ
Աստված ինձ ուրիշ զավակ պարգեւեց Աբելի փոխարեն, որին սպանեց Կայենը»։ 26 Սեթը որդի ունեցավ եւ նրա անունը
դրեց Ենովս։ Նա սկսեց Աստծուն կոչել Տեր։
