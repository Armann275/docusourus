
Մովաբի կործանումը
Մովաբի մասին

1 [63]Այսպես է ասում Զորությունների Տերը՝ Իսրայելի Աստվածը.

_«Վա՜յ Նաբավին, որ կործանվեց,
Կարիաթիմն ամոթահար եղավ, գրավվեց.
ամոթահար եղավ Մոսոգամբն ու պարտության մատնվեց։_

(^2) _Մովաբն այլեւս Եսեբոնում պարծենալու բան չունի։
Նրա մասին չարիք են նյութում,
թե՝ “Եկե՛ք ազգի միջից նրան ոչնչացնենք,
թող լռի ու պապանձվի”։
Հուրն է շրջում քո հետեւից։_
(^3) _Որովնայիմից լսվում է գուժկանների բոթը.
“Մահ եւ կործանում._
(^4) _Մովաբն ավերվեց”։
Գո՛ւյժ տվեք Սոգովրին,_
(^5) _քանզի Աղովթը ողբով լցվեց,
եւ լացով են բարձրանում Որովնայիմի ճանապարհով։
Տագնապ ու կոտորածի բոթ լսեցի._
(^6) _փախե՛ք ու փրկե՛ք ձեր անձերը
ու կլինեք անապատի ցիռի նման։_
(^7) _Հույսդ դրել էիր քո ամրոցների վրա,
բայց պիտի վրա հասնեն նեղությունները,
ու դու պիտի բռնվես։_


_Քամոսը գերի պիտի գնա իր քուրմերի ու իր իշխանների հետ։_

(^8) _Միանգամից կործանում պիտի հասնի բոլոր քաղաքներին,
մի քաղաք անգամ չպիտի փրկվի,
բնակիչը պիտի ոչնչանա,
դաշտեցին՝ բնաջնջվի»։ Այսպես է ասում Տերը._
(^9) _«Մի նշա՛ն տվեք Մովաբին,
որը տոչորվելով պիտի տոչորվի,
իսկ նրա բոլոր քաղաքները անապատի պիտի վերածվեն
բնակիչներ չլինելու պատճառով»։_
(^10) _Թող անիծյալ լինի նա, ով Տիրոջ գործը անհոգությամբ կկատարի,
թող անիծյալ լինի նաեւ նա, ով Տիրոջ սուրը արյունից հետ կպահի։_
(^11) _«Իր մանկությունից ի վեր Մովաբը հանգի՜ստ էր,
իր փառքին էր ապավինել.
ամանից աման չէր թափվել
եւ գերության չէր գնացել,
դրա համար էլ նրա համն իր մեջ էր մնացել,
եւ բույրը չէր նվազել։_
(^12) _Ահա թե ինչու օրեր պիտի գան,- ասում է Տերը,-
ու ես մարդիկ պիտի ուղարկեմ նրա մոտ,
որոնք պիտի խոնարհեցնեն նրան,
նրա անոթները պիտի մանրեն ու նրա ամանները փշրեն։_
(^13) _Մովաբը պիտի ամաչի Քամովսից,
ինչպես Իսրայելի տունն ամաչեց Բեթելից՝ իր ապավենից։_
(^14) _Ինչո՞ւ եք ասում. “Հզոր ենք,
կռվի մեջ զորեղ տղամարդ ենք”։_
(^15) _Կորստյան մատնվեցին Մովաբը եւ նրա քաղաքները,
նրա ընտիր-ընտիր երիտասարդները գնացին մեռնելու,-
ասում է արքան, որի անունը Զորությունների Տեր է։_
(^16) _Մովաբի օրհասը մոտ է,
եւ ձախորդությունները մեծ արագությամբ նրա վրա են գալիս։_
(^17) _Բոլորդ, որ նրա շուրջն եք, ցնցվե՛ք նրանով.
ամենքդ, որ գիտեք նրա անունը, ասացե՛ք.
“Ինչպե՞ս խորտակվեց գեղեցիկ ցուպը՝ մեծարանքի գավազանը”։_
(^18) _Խոնարհվի՛ր քո փառքից
եւ նստի՛ր խոնավության մեջ, ո՛վ դու դուստր,
որ բազմել ես Դեբոնում,
քանզի Մովաբը կորստյան մատնվեց,
վրա հասավ քո ամրոցները կործանողը։_
(^19) _Դու, որ նստում ես Արոերում,
կանգնի՛ր ճանապարհներին,
նայի՛ր եւ հարցրո՛ւ փախստականներին ու փրկվածներին,
ասա՛. “Ի՞նչ տեղի ունեցավ”։_
(^20) _Ամոթահար եղավ Մովաբը,
որովհետեւ կործանվեց։
Ճչա՛ եւ աղաղակի՛ր,
գո՛ւյժ տուր Առնովնին,
թե Մովաբը կործանվեց։_
(^21) _Դատաստանն է սպառնում Միսովրի երկրին՝ Քիլովնին, Հասսային, Մովփաթին,_
(^22) _Դեբոնին եւ Նաբավին, Բեթ Դեբլաթայիմին_
(^23) _ու Կարիաթայիմին, Բեթ Գամովղին եւ Բեթ Մավոնին,_
(^24) _Կարիավովթին, Բոսորին եւ Մովաբի երկրի հեռավոր ու մոտիկ բոլոր քաղաքներին։_
(^25) _Ջարդվեց Մովաբի եղջյուրը,
եւ նրա հանդգնությունը խորտակվեց»,- ասում է Տերը։_
(^26) _«Հարբեցրե՛ք նրան,
որովհետեւ նա հոխորտաց Տիրոջ դեմ.
Մովաբը թող ծափ տա,
որպեսզի ինքն էլ խայտառակ լինի։_
(^27) _Արդյոք Իսրայելը քեզ համար ծաղրի առարկա չէ՞ր, իբրեւ թե գողության մեջ բռնված,
երբ մարտնչում էիր նրա դեմ.
նրա կողմից դու պիտի գերվես։_
(^28) _Մովաբի բնակիչները թողեցին քաղաքները
եւ բնակվեցին քարերի ծերպերում.
նմանվեցին քարերի ծերպերում եւ խոռոչների ճեղքերում բույն դրած աղավնիներին։_
(^29) _Լսեցի Մովաբի գոռոզության մասին,_


_քանզի նա խիստ գոռոզացավ իր վեսությամբ,
խրոխտությամբ ու ամբարտավանությամբ,
մեծամիտ դարձավ նա։_

(^30) _Ես էլ իմացա նրա արած գործերը։
Մի՞թե ըստ նրա կարողության չէին նրա բազուկները,
բայց նա այդպես չգործեց։_
(^31) _Այդ պատճառով ճի՛չ բարձրացրեք Մովաբի համար,
ամեն կողմից ողբացե՛ք Մովաբին,
այն մարդկանց, որոնք խզում,
փետում ու մրում են իրենց մազերը։_
(^32) _Պիտի մրմնջա Հազերի լացով.
պիտի լաց լինենք քեզ համար,
ո՛վ դու Սաբեմի՛ այգի։
Քո ճյուղերը տարածվում են ծովի վրայով եւ
հասնում մինչեւ Հազեր.
քո մրգերին եւ քո այգեքաղին հասավ կոտորածը։_
(^33) _Կարմելոսից եւ մովաբացիների երկրից վերացան ուրախությունն ու ցնծությունը։
Գինի կար քո հնձաններում.
այսուհետեւ առավոտները խաղող չպիտի ճմլեն,
եւ երեկոները հնձանահարների ձայն չպիտի լսվի։_
(^34) _Եսեբոնի աղաղակը հասավ մինչեւ Ելելա եւ մինչեւ Հասսա.
նրանց քաղաքները,
Սեգովրից մինչեւ Որովնայիմ,
իրենց ձայնը բարձրացրին եւ գուժեցին մինչեւ Սաղես,
որովհետեւ Եբերիմի ջուրն անգամ խորշակի տապից ցամաքեց։_
(^35) _Կորստյան պիտի մատնեմ Մովաբը,- ասում է Տերը,-
որ բագիններն էր բարձրանում
եւ խնկարկում օտար աստվածներին։_
(^36) _Դրա համար էլ իմ սիրտն իբրեւ փող գոչում է Մովաբի վրա,
սիրտն իմ՝ իբրեւ շեփորի ձայն, ուղղված է այն մարդկանց,
որոնք ընկած են պատերի տակ։
Դրա համար էլ ինչ հարստություն որ ուներ,
մարդկանց ձեռքով պիտի կորչի։_
(^37) _Բոլոր գլուխներն ամենուրեք պիտի սափրվեն,
բոլոր մորուքները կտրվեն,
բոլոր ձեռքերը կուրծք ծեծեն,
բոլոր մարմինները քուրձ պիտի հագնեն։_
(^38) _Մովաբի բոլոր տանիքներին ու նրա հրապարակներում
ամբողջովին լաց ու կոծ է լինելու։
Ես փշրեցի Մովաբը ինչպես մի աման,
որ ոչ մի բանի պիտանի չէ,- ասում է Տերը։-_
(^39) _Ինչպե՜ս այլակերպվեց, ողբացե՛ք,
ինչպե՜ս իր թիկունքը դարձրեց
ամոթալի ու ծաղրելի դարձավ,
եւ նրան քինախնդիր եղան իրեն շրջապատողները»։_
(^40) Այսպես է ասում Տերը.
_«Ահա արծվի նման թշնամին առաջ պիտի սլանա
եւ իր թեւերը տարածի Մովաբի վրա։_
(^41) _Պիտի գրավվի Կարիավովթը,
պիտի նվաճվեն նրա ամրոցները,
եւ այն օրը Մովաբի զորավոր մարդկանց սիրտը
պիտի դառնա երկունքի մեջ գտնվող կանանց սրտի պես։_
(^42) _Մովաբը՝ իբրեւ ժողովուրդ, պիտի կորչի,
որովհետեւ նա հոխորտաց Տիրոջ դեմ։_
(^43) _Վիհ, սարսափ ու որոգայթ պիտի լինի քեզ համար,
ո՛վ դու, որ բնակվում ես Մովաբում._
(^44) _ու նա, որ փախուստ է տալու սարսափից,
պիտի ընկնի վիհը,
իսկ վիհից ելնողը պիտի բռնվի որոգայթի մեջ,
քանզի այն տարին, երբ դատելու լինեմ Մովաբին,
ամեն ինչ նրա գլխին պիտի բերեմ,- ասում է Տերը։_
(^45) _Որոգայթից փախչողները հասան Եսեբոնի տանիքների տակ,
բայց Եսեբոնից կրակ դուրս եկավ,
ու Սեհովն քաղաքից՝ բոց,
լափեց Մովաբի իշխաններին
եւ հարվածեց ամովնացիներին։_


(^46) _Վա՜յ քեզ, Մովա՛բ, որ կորցրիր Քամոսի ժողովրդին,
քանզի նրա որդիներն ու դուստրերը գերեվարվեցին։_
(^47) _Բայց վերջին օրերը,- ասում է Տերը,-
Մովաբի գերյալներին պիտի վերադարձնեմ»։
Մովաբի դատաստանը մինչեւ այստեղ է լինելու։_
