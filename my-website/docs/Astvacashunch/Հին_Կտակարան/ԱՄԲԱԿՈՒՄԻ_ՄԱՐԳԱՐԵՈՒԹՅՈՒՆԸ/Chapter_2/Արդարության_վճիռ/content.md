
Աստծու պատասխանն Ամբակումին
(^1) _Իմ պահակակետում կկանգնեմ,
կելնեմ ժայռի վրա եւ կդիտեմ՝ տեսնելու,
թե ի՛նչ պիտի խոսի ինձ հետ
եւ ի՛նչ պատասխան պիտի տա իմ հանդիմանությանը։_
(^2) _Տերն ինձ պատասխան տվեց եւ ասաց.
«Այդ տեսիլքը հստակորեն գրի՛ր տախտակների վրա,
որպեսզի ով կարդա, վստահ կարդա,_
(^3) _որովհետեւ այդ տեսիլքը դեռեւս ժամանակների համար է
եւ կծագի վերջում եւ ոչ ունայնության մեջ։
Բայց եթե ուշանա, հույսով սպասի՛ր նրան,
որովհետեւ նա, ով գալու է, կգա եւ չի ուշանա։_
(^4) _Եվ եթե մեկը երկմտի,
իմ անձը նրան չի հավանի,
քանի որ իմ արդարն իմ հավատքով է ապրելու»։_
(^5) _Սակայն կասկածողն ու արհամարհողն ամբարտավան մարդ է
եւ ոչինչ ավարտին չի հասցնի,
ով իր անձն ընդարձակեց դժոխքի պես
եւ անհագ եղավ, ինչպես մահը,
իր մոտ հավաքեց բոլոր հեթանոսներին
եւ իր մեջ կամփոփի բոլոր ժողովուրդներին։_
(^6) _Մի՞թե այս բոլորը նրա դեմ առակ չեն հորինի
եւ չեն հեգնի նրան եւ ասեն.
«Վա՜յ նրան, ով ավելացնում է իր անձի համար այն, ինչ իրենը չէ.
մինչեւ ե՞րբ է ծանրացնելու իր լուծը ծանրությամբ»,_
(^7) _որովհետեւ հանկարծակի կելնեն նրան ուտողները,_


_եւ կզարթնեն նրան դավաճանողները,
եւ հափշտակություն կդառնաս նրանց համար։_

(^8) _Քանի որ դու կողոպտեցիր բազում ազգերի, քեզ էլ կկողոպտեն
ժողովուրդների բոլոր մնացորդները
մարդկանց արյան եւ քաղաքի
ու նրա բոլոր բնակիչների եւ երկրի անօրենության պատճառով։_
(^9) _Վա՜յ նրան, ով իր տան համար չար ագահություն է սաստիկ ցանկանում՝
իր բույնը բարձունքներում դնելու,
չար ձեռքերից ազատվելու համար։_
(^10) _Քո տան համար ամոթ խորհեցիր,
ոչնչացրիր բազում ժողովուրդների, եւ քո անձը մեղանչեց._
(^11) _քանի որ քարը հիմքից կաղաղակի,
եւ որդը փայտի միջից կգոչի այդ։_
(^12) _Վա՜յ նրան, ով քաղաքն արյամբ է կառուցում
եւ անիրավությամբ է հաստատում քաղաքը։_
(^13) _Այդ ամենն Ամենակալ Տիրոջից չէ՞.
շատ ժողովուրդներ կոչնչանան կրակից.
եւ շատ ազգեր տկարացան,_
(^14) _որպեսզի երկիրը լցվի Տիրոջ փառքի գիտությամբ,
ինչպես բազում ջրերը, որ ծածկում են ծովերը։_
(^15) _Վա՜յ նրան, ով իր ընկերոջը թունավոր ըմպելիք է մատուցում եւ արբեցնում,
որպեսզի նայի նրանց քարայրներին։_
(^16) _Դու եւս փառքի փոխարեն անարգանքի
հագուրդը խմի՛ր, շարժվի՛ր եւ դողա՛։
Պաշարեց քեզ Տիրոջ Աջի բաժակը,
եւ անարգանք կուտակվեց քո փառքի վրա._
(^17) _քանի որ Լիբանանի ամբարշտությունը կծածկի քեզ,
եւ գազանների թշվառությունը կզարհուրեցնի քեզ՝
մարդկանց արյան եւ քաղաքի ու նրա բոլոր բնակիչների
եւ երկրի անօրենության պատճառով։_
(^18) _Ի՞նչ օգուտ ունի քանդակը,
որ քանդակեցին այն,
որպես ձուլածո այն ստեղծեցին,
մի սուտ պատկեր, քանի որ նա,
ով ստեղծեց, հույսը դրեց իր ստեղծածի վրա՝
իր համար անօգուտ կուռքեր շինելու։_
(^19) _Վա՜յ նրան, ով փայտին ասում է՝ սթափվի՛ր եւ զարթնի՛ր,
եւ քարին՝ բարձրացի՛ր.
եւ՛ մեկն է թվացյալ երեւույթ,
եւ՛ մյուսն է արծաթից ու ոսկուց կռած,
եւ բոլորովին շունչ չկա դրանց մեջ։_
(^20) _Սակայն Տերն իր սուրբ տաճարի մեջ է,
եւ ողջ երկիրը թող վախենա նրա երեսից։_
