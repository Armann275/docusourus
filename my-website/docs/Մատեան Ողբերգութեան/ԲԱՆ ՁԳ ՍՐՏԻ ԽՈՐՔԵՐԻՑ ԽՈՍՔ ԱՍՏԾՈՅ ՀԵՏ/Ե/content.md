
Եւ արդ, մէկի տեղ կրկնակի անգամ յիշիր դու
նրանց,
Որոնք անարժանիս քո բարձրագոյն անունով
ընդունեցին.
Եւ տուր դու նրանց, Տէ՜ր ամէնառատ, բարերար եւ
անոխակալ,
Վարձը արդարի եւ մարգարէի,
Թէպէտեւ զուրկ եմ ես բոլորովին արժանիքներից,
Բայց նրանք ըստ իրենց հաւատքի եւ յուսալիր
ակնկալութեան,
Ողջամիտ կամքով են նայում ինձ պէս


պատժապարտ գերուս,
Որպէս թէ հոգուս փակ պահարանում կեցուցիչ
մասունքդ ունենամ լրիւ:
Եւ դու անսահման գթութեամբ մօտենալով
մեղաւորիս, -
Որ անկարող է պահուել քո տեսողութիւնից
Եւ կամ խոյս տալ կշեռքից ուղիղ, անխաբելի, -
Մաքրե՜ս, որպէսզի չխայտառակուեմ մեծ
դատաստանում:
Եւ ինչպէս որ ինձ ուզում են պատուել վայելուչ
շուքով սիրելիներդ քո անուան համար,
Կրոնաւորի զգեստիս բարեձեւութեանը նայելով,
Անգիտակ գաղտնի իմ արատներին` երանի են
տալիս եղկելուս, -
Դո՛ւ էլ, հնարաւո՜ր, ամենապարգեւ, օրհնեալ
մարդասէր,
Ողորմո՜ղդ բոլոր արարածներին հաւասարապէս,
Ամենաթշուառիս հեծութեան համար հաշտուիր
նրանց հետ, ըստ իրենց հաւատքի,
Ընծայիր նրանց, տուր որպէս պարգեւ մեծութիւնդ
անեղծ
Եւ քո պսակը յաւերժ անթառամ`
Ամէն ինչ քննող ու պարզաբանող մեծ
դատաստանի վերջին օրն ահեղ:
