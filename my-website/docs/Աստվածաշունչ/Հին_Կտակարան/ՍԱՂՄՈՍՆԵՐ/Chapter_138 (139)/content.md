
(^1) _Դպրապետին։ Սաղմոս Դավթի
Տե՛ր, փորձեցիր ինձ եւ ճանաչեցիր,_
(^2) _Դու ճանաչեցիր իմ նիստուկացը.
Շատ ու շատ առաջ հասկացար իմ խորհուրդները։_
(^3) _Դու քննեցիր իմ շավիղներն ու անկողինս
Եվ բոլոր ճանապարհներս նախապես տեսար,_
(^4) _Եվ թե նենգություն չկա լեզվիս տակ։_
(^5) _Ահա դու, Տե՜ր, ճանաչեցիր իմ անցյալն ու ապագան։
Դու ստեղծեցիր ինձ եւ ձեռքդ դրեցիր ինձ վրա։_
(^6) _Սքանչելի եղավ քո գիտությունն ինձնից,
Զորեղ, որ չեմ կարող հասնել նրան։_
(^7) _Ո՞ւր գնամ ես քո շնչից,_


_Կամ քո երեսից ես ո՞ւր փախչեմ։_

(^8) _Եթե ելնեմ երկինք, դու այնտեղ ես,
Եթե իջնեմ դժոխք, դարձյալ մոտ ես դու։_
(^9) _Եթե առավոտյան թեւեր առնեմ
Եվ բնակվեմ ծովի եզերքում,_
(^10) _Սակայն այնտեղ էլ քո ձեռքն ինձ կառաջնորդի,
Եվ քո աջն ինձ կընդունի։_
(^11) _Ասացի՝ գուցե խավարն ինձ ծածկի,
Կամ գիշերը՝ իմ փափկության լույսի փոխարեն._
(^12) _Խավարը քեզ համար խավար չի դառնա,
Գիշերը լուսավոր ցերեկ կդառնա,
Եվ նրա խավարը լույսի պես կլինի։_
(^13) _Դու ստեղծեցիր իմ երիկամները
Եվ ընդունեցիր ինձ մորս որովայնից։_
(^14) _Պիտի խոստովանեմ քեզ, Տե՜ր,
Որովհետեւ ահեղ եւ սքանչելի ես.
Սքանչելի են քո գործերը,
Որոնք հույժ սիրեց անձս։_
(^15) _Իմ ոսկորը չթաքնվեց քեզանից,
Որ ստեղծեցիր թաքուն,
Եվ իմ բնությունը՝ երկրի խորքերում։_
(^16) _Իմ անգործությունը տեսան քո աչքերը,
Եվ բոլորը գրվեցին քո գրքում.
Ցերեկը մոլորվեցին, եւ չկար մեկը,
Որ առաջնորդեր նրանց։_
(^17) _Ինձ հույժ մեծարեցին քո բարեկամները, Աստվա՜ծ,
Եվ չափազանց զորացան նրանց իշխանները։_
(^18) _Հաշվեցի, նրանք ավազից ավելի բազմացան,
Արթնացա, եւ ահա քեզ հետ եմ։_
(^19) _Միայն թե սպանեիր մեղավորներին, Աստվա՜ծ.
Արյունահե՛ղ մարդիկ, հեռացե՛ք ինձնից։_
(^20) _Քանզի հակառակությամբ եւ նախանձով
Իզուր պիտի առնեն քո քաղաքները._
(^21) _Քեզ ատողներին ատեցի, Տե՛ր,
Եվ քո թշնամիներից մաշվեցի։_
(^22) _Կատարյալ ատելությամբ ատեցի նրանց,
Եվ ինձ թշնամի դարձան։_
(^23) _Փորձի՛ր ինձ, Աստվա՛ծ, եւ ճանաչի՛ր իմ սիրտը,
Քննի՛ր ինձ եւ ճանաչի՛ր իմ շավիղները_
(^24) _Եվ տե՛ս, եթե իմ ճանապարհին
Անօրենություններ կան,
Ինձ առաջնորդի՛ր քո հավիտենական ճանապարհով։_
