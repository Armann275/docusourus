
(^1) Տեսիլք, որը տեսավ Ամբակում մարգարեն։
(^2) _Մինչեւ ե՞րբ, Տե՛ր, աղաղակեմ, եւ չլսես,
զրկված՝ ձայն տամ քեզ, եւ չփրկես։_
(^3) _Ինչո՞ւ ինձ տառապանք ու հոգնություն ցույց տվեցիր՝
թշվառություն եւ ամբարշտություն տեսնելու։
Իմ առաջ դատաստան եղավ, եւ դատավորը կաշառք էր վերցնում։_
(^4) _Դրա համար օրենքը մերժվեց,
եւ արդարադատությունը գլուխ չի գալիս.
քանի որ ամբարիշտը ճնշում է արդարին,
որի համար սխալ դատաստան էր լինում։_
(^5) _Տեսե՛ք, արհամարհողնե՛ր, եւ նայե՛ք,
հիացմունքով զարմացե՛ք եւ չքացե՛ք,
որովհետեւ ես մի գործ եմ անում ձեր օրերում,
որին չեք հավատա, թեպետ մեկը պատմի ձեզ։_
(^6) _Ահա ես արթնացնում եմ քաղդեացիներին՝
դաժան եւ արագընթաց ազգին,
որ ընթանում է երկրի լայնությամբ՝
ժառանգելու վրանները, որոնք իրենը չեն։_
(^7) _Ահեղ ու երեւելի է.
նրա դատաստանն իրենից կլինի,
եւ իր տեսիլքն իրենից կելնի։_


(^8) _Նրանց ձիերն ավելի արագ կվազեն, քան ընձառյուծները,
ավելի կատաղի, քան արաբացիների գայլերը.
նրանց զինյալները կասպատակեն,
կդիմեն հեռուներից եւ կսլանան,
ինչպես արծիվները ցանկությամբ՝ կերակուրի վրա։_
(^9) _Ամբարիշտների վախճանը կհասնի նրա երեսի դեմ դարձածների համար։
Գերությունը կհավաքի, ինչպես ավազը։_
(^10) _Ինքը թագավորների հետ զեխություն կանի,
բռնակալները նրա խաղալիքն են,
եւ ինքը բոլոր ամրոցների հետ ամբողջությամբ խաղ կանի,
հողակույտեր կհավաքի եւ կպահի այն։_
(^11) _Այն ժամանակ կփոխվի նրա միտքը,
կանցնի եւ կախորժի՝ ասելով.
«Այս զորությունն իմ աստծունն է»։_
(^12) _Ի սկզբանե մի՞թե դու չես Տերը՝ մեր Աստվածը.
չենք մեռնի.
Տե՛ր, նրան դրեցիր դատաստանի եւ ստեղծեցիր ինձ՝
հանդիմանելու նրա խաղը։_
(^13) _Սուրբ է քո աչքը չարիքներ տեսնելու համար,
եւ չես կարողանա նայել տառապանքներին.
ինչո՞ւ նայեցիր արհամարհողներին եւ չսաստեցիր,
երբ ամբարիշտը կուլ էր տալիս արդարին։_
(^14) _Մարդկանց կդարձնես ծովի ձկների
եւ սողունների՞ պես, որոնք առաջնորդ չունեն։_
(^15) _Վախճանը կարթով կորզեց,
իր ցանցով բռնեց նրան եւ իր ուռկաններով ժողովեց նրան,
որի համար կուրախանա եւ կցնծա նրա սիրտը։_
(^16) _Դրա համար զոհ կմատուցի իր ուռկանին
եւ խունկ կծխի իր ցանցին,
քանի որ նրանցով ուռճացրեց իր բաժինը
եւ իր ընտիր կերակուրը։_
(^17) _Դրա համար կտարածի իր ցանցը
եւ չի խնայի մշտապես կոտորելու ազգերին։_
