
(^1) _Դպրապետին։ Սաղմոս Դավթի_
(^2) _Քեզ վրա հույս դրեցի, Տե՜ր, թող չամաչեմ հավիտյան.
Քո արդարությամբ փրկի՛ր եւ ապրեցրո՛ւ ինձ։_
(^3) _Ի՛նձ խոնարհիր քո ականջը, փութա՛ ինձ փրկելու.
Իմ պահապա՛նը եղիր, Աստվա՜ծ, եւ իմ փրկության ապաստանը,_
(^4) _Քանզի դու ես իմ ուժն ու ապավենը։
Քո անվան համար ինձ առաջնորդեցիր եւ սնեցիր։_
(^5) _Եվ ինձ կհանես այն որոգայթից, որն իմ դեմ լարեցին։
Դու ես իմ պաշտպանը, Տե՜ր,_
(^6) _Եվ քո ձեռքն եմ հանձնում իմ հոգին։
Փրկեցիր ինձ, Տե՛ր, Աստվա՛ծ, քո ճշմարտությամբ։_
(^7) _Ատեցիր նրանց, ովքեր սնոտիաբար են երկյուղում։
Ես Տիրոջ վրա հույս դրեցի._^8 _պիտի ցնծամ եւ ուրախանամ քո տված փրկությամբ։
Նայեցիր իմ խոնարհությանը եւ փրկեցիր ինձ վշտերից,_
(^9) _Ինձ չմատնեցիր նեղիչներիս ձեռքը
Եվ ամրացրիր ոտքերս խաղաղության մեջ։_
(^10) _Ողորմի՛ր ինձ, Տե՜ր, քանզի ճնշված եմ ես.
Սրտմտությունից աչքն իմ խռովվեց,
Նաեւ փորս ու հոգիս։_
(^11) _Կյանքս նվազեց ցավերի պատճառով,
Իսկ տարիներս՝ հեկեկոցներից։
Իմ զորությունը տկարությունից աղքատացավ,
Եվ ոսկորներս փտեցին։_
(^12) _Իմ բոլոր թշնամիներից ավելի
Ես եղա նախատինք դրացիներիս համար,
Իսկ ծանոթներիս՝ մեծ ահ ու երկյուղ։
Բոլոր ինձ տեսնողները հեռու էին փախչում ինձանից,_
(^13) _Մոռացվեցի ես, ինչպես մեռյալն է իսպառ մոռացվում սրտից,
Դարձա իբրեւ կորսված անոթ։_
(^14) _Քանզի իմ շուրջը գտնվող շատերից բամբասանք լսեցի.
Իրար մոտ հավաքված՝ ուզում էին հոգիս առնել։_
(^15) _Բայց ես, ո՜վ Տեր, քեզ հուսացի՝ ասելով.
«Դու ես իմ Աստվածը,_
(^16) _Եվ քո ձեռքում են իմ տարիները»։
Փրկի՛ր ինձ իմ թշնամիների ձեռքից եւ իմ հալածիչներից։_
(^17) _Ցո՛ւյց տուր քո երեսը քո ծառային.
Ապրեցրո՛ւ ինձ, Տե՜ր, ըստ քո ողորմության։_
(^18) _Տե՜ր, թող չամաչեմ, որ քեզ դիմեցի.
Թող ամաչեն ամբարիշտները եւ իջնեն դժոխք։_
(^19) _Թող համրանան նենգ շրթունքները,
Որոնք ամբարտավանությամբ եւ արհամարհանքով
Չարախոսում էին արդարին։_
(^20) _Ո՜վ Տեր, որքա՜ն շատ է քաղցր ողորմածությունդ,
Որ պահեցիր երկյուղածներիդ համար,
Եվ բոլորը տեսան, թե ինչպես քո ողորմությունը շնորհեցիր քեզ հուսացողներին։
Քո երեսի ծածկույթով պաշտպանեցիր նրանց_
(^21) _Մարդկանց խռովությունից,
Քո խորանում թաքցրիր նրանց լեզուների հակառակությունից։_
(^22) _Օրհնյա՜լ է Տերը, քանզի նրա ողորմությունը
Հրաշքներ գործեց ամուր քաղաքում։_
(^23) _Ապշահար եղած ասացի, որ այլեւս կտրվեցի քո աչքից,
Դրա համար իմ աղոթքի ձայնը լսեցիր, երբ քեզ դիմեցի։_
(^24) _Սիրեցե՛ք Տիրոջը, նրա բոլո՛ր սրբեր,
Որովհետեւ Տերը ստուգություն է փնտրում
Եվ հատուցում նրանց, ովքեր առավել
Ամբարտավանություն են գործում։_
(^25) _Քաջալերվե՛ք, եւ ձեր սրտերը թող զորանան,
Բոլո՛րդ, որ հույս եք դրել Տիրոջ վրա։_
