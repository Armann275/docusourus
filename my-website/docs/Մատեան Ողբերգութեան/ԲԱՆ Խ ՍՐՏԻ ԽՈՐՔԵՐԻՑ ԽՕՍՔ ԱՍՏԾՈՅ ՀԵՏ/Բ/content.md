
Եւ քանզի հեռուից տեսնելով հոգուս աչքերով ահա
Ահաւորափայլ հանդէսը քո հանդերձեալ
դատաստանի,
Նկատում եմ ես արդէն կանխապէս
Ցերեկը լուսաւոր ու յուսալից` սրբերի համար,
Եւ օրը խաւար` պատժապարտիս պատուհասի
համար
Ուստի եւ չկայ ոչինչ, որ լինի փախուստիս համար
ապաստանարան.
Ո՛չ անդունդները խորունկ եւ ո՛չ վիհերն անտակ,
Ո՛չ լեռները բարձրաբերձ եւ ո՛չ քարանձաւները,
Ո՛չ ժայռերը կարծրակուռ, ո՛չ էլ ծործոր ու ծերպ,
Ո՛չ փապարները փոսաւոր եւ ո՛չ հոսանքը
հեղեղների,
Ո՛չ բաւիղները խորշերի, ո՛չ շտեմարանները
յարկերի,
Ո՛չ թաքստոցները սենեակների, ո՛չ էլ ծմակները
հովիտների,
Ո՛չ ծործորները դժվարանց, ո՛չ բլուրները
բազմակուտակ.
Ո՛չ քամիները մեծաշունչ, եւ ո՛չ ծովերն անծայր,
Ո՛չ հորձանքները սահանքների, եւ ո՛չ ափերը
հեռաւոր,
Ո՛չ ողբերի ձայները եւ ո՛չ հեղեղներն արցունքի,
Ո՛չ շարժումը մատների, ո՛չ ձեռքերը վերամբարձ
Եւ ոչ էլ պաղատանքը շրթունքների:


Այս բոլորից` սաստկագոյն եւ անճողոպրելի`
Դո՛ւ միայն, Քրիստոս, կարող ես փրկել բազմամեղ
հոգիս
Քո անդորրութեամբ եւ քո դիւրութեամբ
ամենահնար:
