
Ազատագրման բարի լուրը
(^1) _Տիրոջ Հոգին ինձ վրա է,
հենց դրա համար նա օծեց ինձ, ուղարկեց ինձ՝ ավետարանելու աղքատներին,
բժշկելու սրտով բեկվածներին,
գերիներին ազատություն քարոզելու
եւ կույրերին՝ տեսողություն,_
(^2) _հռչակելու Տիրոջ ընդունելի տարին
եւ մեր Աստծու կողմից հատուցման օրը,
մխիթարելու բոլոր սգավորներին,_
(^3) _փառավորելու Սիոնի սգավորներին,
որ մոխրի փոխարեն ուրախության օծման յուղի պիտի արժանանան,
իսկ սգավորները վհատ հոգու փոխարեն՝ փառքի զգեստի։
Եվ նրանք պիտի կոչվեն ազգ արդարության, տունկ՝ ի փառս Տիրոջ։_
(^4) _Պիտի վերաշինեն դարավոր ավերակները,
նախկինում ավերվածները պիտի վերականգնեն
եւ նորոգեն դարերից ի վեր փլատակված քաղաքները։_
(^5) _Օտարածինները պիտի գան ու լինեն քո ոչխարների հոտերի հովիվները,
այլազգիները՝ քո մաճկալներն ու այգեգործները։_
(^6) _Իսկ դուք Տիրոջ քահանաներ պիտի կոչվեք,
մեր Աստծու պաշտոնյաներ պիտի անվանվեք,
ազգերի հարստությունը պիտի ուտեք
եւ նրանց մեծությամբ պիտի փառավորվեք։_
(^7) _Ձեր ամոթի փոխարեն՝ կրկնակի ուրախություն,
ձեր անարգանքի փոխարեն ցնծություն պիտի վայելեք
եւ ապա դարձյալ պիտի ժառանգեք երկիրը,
եւ հավիտենական ուրախություն պիտի լինի ձեզ համար։_
(^8) _Ես՝ Տերս, սիրում եմ արդարությունը
եւ ատում անիրավ հափշտակությունը.
արդարներին պիտի տամ իրենց վաստակը
եւ հավիտենական ուխտ պիտի անեմ նրանց հետ։_
(^9) _Պիտի ճանաչվի նրանց սերունդը ազգերի մեջ
եւ նրանց զավակները՝ ժողովուրդների մեջ.
ամենքն էլ, երբ տեսնեն,
պիտի ճանաչեն նրանց եւ ասեն.
«Սրանք Աստծու օրհնյալ զավակներն են»,
ու ցնծությամբ պիտի ուրախ լինեն Տիրոջով։_
(^10) _Թող ցնծա իմ անձը Տիրոջով,
որովհետեւ նա ինձ փրկության զգեստ եւ ուրախության պատմուճան հագցրեց,
որպես փեսայի՝ պսակ դրեց իմ գլխին
եւ որպես հարսի՝ զուգեց ինձ զարդով։_
(^11) _Ինչպես երկիրն է աճեցնում իր ծաղիկները,
եւ ինչպես պարտեզն է ծլեցնում իր սերմերը,
այնպես էլ Տերն է ծագեցնելու
իր արդարությունն ու ցնծությունը բոլոր ազգերի առաջ։_
