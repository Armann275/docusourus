
Եւ ինչո՞ւ համար պիտի մէջ բերեմ եւ իմ տաւիղով
երգեմ անդադար,
Սաղմոսարանի խօսքերն այն բոլոր,


Որոնք իմ դէմ են միշտ եւ շարունակ, որպէս
նախատինք եւ որպէս նզովք:
Ինչպէ՞ս կարող եմ շուքը երջանկի յարմարեցնել
ինձ դատապարտուածիս,
Այսպէս ասելով նրա հետ մէկտեղ, թէ` նենգամիտը
ինձ չմօտեցաւ:
Եւ ինչպէ՞ս դարձեալ զարհուրեցուցիչ, յաջորդ
տողերում կարգով թուարկուած`
Բարեմասնութիւններն այն բոլոր, որոնք հին
օրէնքի թագաւորի, զինուորական մարգարէի
Եւ մարմնական հրամանատարի նկարագրի գծերն
են,
Երկնայիններին անգամ ցանկալի` կրկնեմ եւ
կեանքից չյուսահատուեմ,
Ես, որ նոր օրէնքի աւետարանիչ եւ շնորհների
աշակերտ լինելով հանդերձ
Այդ երկնահաճոյ արժանիքներից անմասն եմ
իսպառ:
Ըստ իրաւախոհ արդարի` ինչպէ՞ս պիտի զինուեմ
մեղաւորների դէմ,
Պատրաստ լինելով առաւօտեան վաղ
արթնացածի պէս
Սպանել նրանց, ըստ առակողի:
Ես, որ իմ մարմնի անդամներն անգամ
գանահարելով չխրատեցի:
Ի՞նչպէս արդ մեծի արիութիւնը օրինակելով`
Կարենամ ջնջել անօրէններին Տիրոջ քաղաքից,
Երբ իմ հոգու մէջ բուսած մեղքերն իսկչմեռցրի ես:
Ինչպէ՞ս սուտ խօսեմ նրա մօտ, որին
ծածկուածները յայտնի են, արդէն,
Ասելով` "Մոխիրն իբրեւ հաց կերա".
Ես, որ Երգողի աղբերակների յստակ արցունքին
Իմ հուզումներից պղտոր մի կաթիլ իսկ չմիացրի,
Ի՞նչպէս նրա հետ կարող եմ ասել`
"Ըմպելիքս խառնեցի ես արտասուքներով
Եւ անկողինս արցունքներով թրջեցի":


Եւ ապա, որո՞նք վերագրեմ ես ինձ` մեղքերով
մահացեալիս,
Երբ աստուածասէրն ի բոլոր սրտէ նախնեաց
յանցանքներն
Իրենն է համարում, ասելով այսպէս. -
"Մենք մեղանչեցինք մեր հայրերի հետ,
անօրինացանք եւ յանցանք գործեցինք",
Եւ այս սաղմոսի հետագա բոլոր տողերը, որոնք
Իրաւամբ ինձ են յարմար աւելի, քան Իսրայէլին:
Ինչո՞վ արժանի լինեմ դասուելու բարիների հետ,
Երբ չգտնուեց իմ մէջ այն դեղն իսկ, որ յարգուեց
որպէս մարդկային մի գիւտ,
Այսինքն գարշելով կերակուրներից`մահու չափ
քաղցել,
Եւ երկարատեւ ճգնութիւններով` հոգով նուաղել,
Ըստ տարակրօն հրեաների եւ հեթանոսների
երբեմնի սովորութեան:
Արդարութիւնն իմ ինչպէ՞ս կարող է մնալ
յաւիտեան, որը ես երբէք ի գործ չդրի:
