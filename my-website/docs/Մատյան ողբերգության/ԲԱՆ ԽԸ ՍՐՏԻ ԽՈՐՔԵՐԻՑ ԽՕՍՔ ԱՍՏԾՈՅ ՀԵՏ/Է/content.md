
Արդ, ի յուշ բերելով բարեմասնութիւններդ
անճառելի,
Ողջունի՜ր գթութեամբ եւ քո երանութեանն
արժանացրու դարձեալ
Դարերից ի վեր մեղադրանքների
քարաձգութեամբ խոշտանգուածին,
Որ առատահոս արտասուքների վտակներով
Իր խրախճանքների ապարանքի յատակը
հեղեղեց սաստկակսկիծ ապաշաւութեամբ
Եւ ողորմելի հոգու հեծութեամբ հօր հուզումներին
գերազանցեց:
Արցունքներն այդ քո դու երկայնամիտ
ներողութեամբ


Միացրո՛ւ ու խառնիր, գթա՜ծ, միածնիդ
արցունքներին,
Որ մեր մարմինն առնելով կրեց բովանդակ մեր
վշտերն իր մէջ:
Անվաւեր կերպով նրանը կարծուած սաղմոսի
բարեբանութիւնը ի փառս էակից որդուդ վճռելով,
Նրանով նրա՛ն եւս փրկիր քաղցրութեամբ
աղքատների հետ,
Պուետիկոս մի բարեշնորհ,
Լիովին վարձք էր համարում իրեն
Սողոմոնի հետ միաբան ձայնակցութեամբ`
Նրա համար իսկ աղերսել առ քեզ,
Որը եւ լրիւ` յաւելուածաբար յիշատակուած է
յաջորդ տողերով:
Քանզի նրա յօրինած օստացու բազմահրաշ,
մարգարէաճառ պատմագրութիւնը,
Որ աստուածութեանն է արդարացնում,
Հաստատում է, թէ Սողոմոնն արժանացաւ
ողորմութեան:
Ապա ուրեմն նրա համար աղօթելն աւելի
անպարսաւելի է, քան չարախօսելը:
