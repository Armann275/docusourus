
Մի՛ արագացնի, ողորմա՜ծ, կարճ ժամանակում,
օրս տարաժամ,
Որ չլինի թէ անպաշար ու ձեռնունայն ընկնեմ ես
երկար ու անվերջ ճամփայ.
Մի՛ տար ինձ բաժակ դառնութեամբ լեցուն`
ծարաւած ժամին.
Մի՛ փակիր իմ դէմ յաջողութիւնը հոգեւոր օգտիս,
Եւ հանկարծադէպ ասպատակների նման
ահաւոր`
Թող չպատահի մահուան գիշերն ինձ.
Տապը տոթակեզ, անպատրաստ պահին, թող
չկտրատի արմատներս ու չչորացնի,
Ոչ էլ լուսնական դիպուածները թող վրաս


հասնելով` գաղտնի վնասեն.
Թող իմ մէջ մեղքի սառոյց չպահուի,
Ոչ էլ աշխարհիկ կեանքի ուղխերի հոսանքները
ինձ ողողեն, տանեն,
Թող որ հանգիստն ինձ մահ չբերի,
Եւ ոչ էլ նինջը սատակման առաջնորդի.
Թող քունն ինձ կորստեան պատճառ չլինի,
Եւ ոչ էլ նիրհը ապականութիւն առաջ բերի.
Թող որ վախճանը անպատեհ ժամի չարշաւի
վրաս,
Եւ ոչ էլ շունչս վեր բարձրանալիս` ցած ընկնի
ինչ-որ արգելքի առած:
