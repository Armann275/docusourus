
Ծանր ժամանակը
(^1) «Այն ժամանակ կելնի Միքայել մեծ իշխանը, որ կանգնած է քո ժողովրդի որդիների համար։ Եվ կլինի նեղության
ժամանակ, նեղություն, որպիսին չի եղել այն օրվանից, երբ ազգ եղավ երկրի վրա, մինչեւ այն ժամանակը։ Եվ այն
ժամանակ կփրկվի քո ժողովուրդը, ամեն ոք, որ գրված կլինի գրքի մեջ։ 2 Երկրի հողում ննջեցյալներից շատերը
կարթնանան. ոմանք՝ հավիտենական կյանքի համար, իսկ ոմանք՝ նախատինքի եւ հավիտենական ամոթի համար։
(^3) Իմաստունները կծագեն ինչպես լուսավորություն երկնակամարում, եւ արդարներից շատերը՝ իբրեւ հավիտենական ու
հավերժ աստղեր։ 4 Եվ դու, Դանիե՛լ, փակի՛ր այդ խոսքերը եւ կնքի՛ր այդ գիրքը մինչեւ վախճանի ժամանակը, մինչեւ
շատերը սրբվեն, եւ շատանա գիտությունը»։
(^5) «Ես՝ Դանիելս, տեսա. եւ ահա երկու հոգի կային գետի այս կողմում եւ այն կողմում 6 եւ ասացին այն մարդուն, որ
բեհեզ էր հագել եւ կանգնել էր գետի ջրերի վրա. “Մինչեւ ե՞րբ պիտի տեւի այդ հրաշքների վախճանը, որ ասացիր”։ 7 Եվ
լսեցի այն մարդուց, որ բեհեզ էր հագել եւ կանգնել էր գետի ջրերի վրա. իր աջ ձեռքը եւ իր ձախ ձեռքը դեպի երկինք
բարձրացրեց ու երդվեց հավիտենական Կենդանիով, թե ժամանակին, ժամանակներում եւ ժամանակի կեսին, երբ
սրբված ժողովրդի ուժի ցրումն ավարտվի, կիմանան այդ ամենը։ 8 Ես լսեցի, բայց չհասկացա եւ ասացի. “Տե՛ր, ի՞նչ է
դրանց վախճանը”։ 9 Ասաց. “Գնա՛, Դանիե՛լ, քանի որ այս խոսքերն արգելված ու կնքված են մինչեւ վախճանի
ժամանակը։ 10 Շատերը կընտրվեն, կսպիտակեն, կփորձվեն ու կսրբվեն. անօրեններն անօրենություն կգործեն, եւ
ամբարիշտները չեն հասկանա, բայց իմաստունները կիմանան 11 պաշտամունքի շարունակության փոփոխման
ժամանակից։ Եվ հազար երկու հարյուր երեսունհինգ օր “ավերածության պղծությունը” կպաշտվի։ 12 Երանի՜ նրան, ով
կհամբերի եւ կհասնի հազար երեք հարյուր երեսունհինգ օրերին։ 13 Իսկ դու եկ հանգստացի՛ր, որովհետեւ դեռ օրեր ու
ժամեր կան մինչեւ վախճանի ավարտը. դու կհանգստանաս եւ կարթնանաս քո ժամանակին՝ օրերի վախճանին”»։
