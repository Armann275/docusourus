
Ո՜վ անցյալի քաղցր օրեր
(^1) Հոբը շարունակեց իր իմաստուն խոսքերն ու ասաց.
(^2) _«Ո՞վ ինձ կդարձներ նախկին օրերիս, ամիսներին,
երբ պաշտպանում էր ինձ Աստված,_
(^3) _երբ լուսավոր էր նրա ճրագն իմ գլխի վերեւ,
երբ նրա լույսով էի ընթանում խավարի միջով,_
(^4) _երբ զվարճանում էի ճանապարհներին,
երբ Տերն այցի էր գալիս իմ տունը,_
(^5) _երբ պարուրված էի հարստությամբ,
շուրջս՝ ծառաներ,_
(^6) _երբ կարագով էր ճամփաս ողողված,
լեռներս կաթով էին ոռոգվում,_
(^7) _երբ առավոտյան քաղաք դուրս գալիս
հրապարակում էր աթոռս դրվում։_
(^8) _Տեսնում էին ինձ երիտասարդներ եւ քաշվում էին,
ու ծերերը ոտքի էին կանգնում։_
(^9) _Ընդհատում էին իրենց խոսքն անգամ մեծատունները,
մատները դնում իրենց բերանին։_
(^10) _Ովքեր իմ մասին լսում էին, երանի էին տալիս,
ու նրանց լեզուն քիմքին էր կպչում։_
(^11) _Ականջը, որ ունկնդրում էր ինձ, երնեկ էր տալիս,
ինձ տեսնող աչքն ակնածում էր ինձնից։_
(^12) _Որովհետեւ ես աղքատին հզորի ձեռքից էի ազատել
ու օժանդակել անօգնական որբուկին։_
(^13) _Կորսված մարդու օրհնությունը թող ինձ վրա գա,
այրու բերանը թող օրհնի ինձ։_
(^14) _Արդարությամբ էի զգեստավորվել եւ իրավունքը թիկնոցի նման գցել ինձ վրա։_
(^15) _Կույրին աչք էի եւ կաղ մարդուն՝ ոտք_
(^16) _ու խեղճերին՝ հայր։
Դատ էի անում նրան, ում բնավ չէի ճանաչում։_
(^17) _Անիրավների ծնոտը ջարդում,
հափշտակվածը խլում էի ես նրանց ժանիքից։_
(^18) _Ասում էի, թե գուցե տարիքս ծերության հասնի,
արմավենու պես երկար ժամանակ կարենամ ապրել։_
(^19) _Ջրերի վրա իմ արմատները լայն տարածվեին,
ու ցողն էլ հանգչեր իմ հնձի վրա։_
(^20) _Աղեղն իմ ինձ հետ պիտի առնեմ,
եւ այն կնորոգվի իմ ձեռքում։_
(^21) _Մարդիկ ինձ լսում ու անսում էին,
խորհուրդներս ստանալիս միշտ լռում էին,_
(^22) _խոսքերիս բան չէին ավելացնում։
Հրճվում էին, երբ որ հետները խոսում էի._
(^23) _սպասում էին նրանք իմ խոսքին, ինչպես ծարավ հողն՝ անձրեւի գալուն։_
(^24) _Երբ ես նրանց հետ ծիծաղում էի, չէին հավատում,
եւ չէր նվազում լույսը իմ դեմքից։_
(^25) _Ինքս էի ընտրում բոլորի ուղին, որպես իշխան էի նստում,
զորականների մեջ բազմում իբրեւ թագավոր»։_
