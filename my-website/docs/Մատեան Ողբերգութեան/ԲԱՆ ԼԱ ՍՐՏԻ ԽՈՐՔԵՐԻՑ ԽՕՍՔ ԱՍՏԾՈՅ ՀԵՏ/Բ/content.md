
Արդ, համարի՛ր դու փրկութիւնից յուսահատ
հոգուս համար որպէս արդարացում
Ամենավարան ու կողկողագին ձայնն այս
դառնապէս հեծեծող սրտիս,
Իմ հաւատքի փոքր այս դաւանանքը խնդրագին
Վերոգրեալ երջանիկների հաւատքին հաւասար
դասելով,
Որպէսզի ես էլ ապրեմ նրանց հետ բերկրալից
կեանքով,
Ամուր կառչելով քո շնորհներին, քան թէ գործերիս:
Մանաւանդ որ քո շնորհները բարձր են եւ
կրկնակի փառաւոր
Եւ չեն կշռւում ու չափւում խօսքով,
Ու հաւատում եմ ես անտարակոյս, թէ հզօրապէս
կարող են քաւել
Մեղքերս բոլոր` խաղաղեցնելով խռովութիւնն իմ:


Այդ շնորհներն են` քո ահաւոր արեան հետ
միասին ե՛ւ մարմնաւոր ծնողդ խնկելի,
Առաքեալների խմբերը, դասը մարգարէների,
Եւ գնդերը ողջ` հեծեալ, հետեւակ եւ սպառազէն,
Ու մերկամարտիկ քաջաբար մրցող
մարտիրոսների, մենակեացների,
Բոյլքը ընտրեալ եւ բարեկրօն վանականների,
Հոյլքն երկրի վրայ ապրող երկնային հոգեղէնների,
Զինուորութիւններն մեզ կցորդակից
վերնականների,
Տուրքը երախայրիքների, մատուցումը
զվարակների,
Ջահավառումներն ու բոյրը իւղով օծուած
խունկերի,
Յաղթանակը փրկութեան նշանների,
Կառուցումներն աստուածաբնակ խորանների,
Եւ շնորհի խորհուրդը կատարող ձեռքերը
քահանաների:
