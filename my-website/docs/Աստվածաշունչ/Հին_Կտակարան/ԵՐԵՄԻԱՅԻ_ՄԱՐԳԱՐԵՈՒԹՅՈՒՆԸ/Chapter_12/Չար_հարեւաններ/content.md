
Երեմիայի գանգատը
(^1) _Արդար ես դու, Տե՛ր,
եւ քո առջեւ խնդրանք պիտի դնեմ
ու իմ իրավունքի մասին խոսեմ.
ինչպե՞ս է, որ ամբարիշտների բռնած գործերը հաջողվում են,
եւ բոլոր նրանք, ովքեր արհամարհում են ու անարգում,
երջանիկ դարձան։_
(^2) _Տնկեցիր նրանց, եւ նրանք արմատ գցեցին,
որդիներ ունեցան, պտուղ տվեցին։
Դու, Տե՛ր, նրանց շուրթերին ես,
սակայն հեռու ես նրանց երիկամներից։_
(^3) _Դու, ո՛վ Տեր, գիտես ինձ,
տեսար ինձ եւ քո առաջ փորձեցիր իմ սիրտը.
հավաքի՛ր նրանց իբրեւ մորթելու ոչխար եւ
մաքրագործի՛ր նրանց սպանության օրվա համար։_
(^4) _Երկիրը մինչեւ ե՞րբ պետք է սուգ պահի,
ու ամբողջ վայրի խոտը չորանա։
Անասուն ու թռչուն կոտորվեցին
երկրի բնակիչների չարությունների պատճառով,
որովհետեւ ասացին.
«Աստված չի տեսնի մեր ընթացքը»։_
(^5) _Քո ոտքերը ընթանում են, բայց քեզ պիտի լքեն,
էլ ինչպե՞ս պիտի մրցես ձիավորների հետ։
Եվ հիմա այս խաղաղ երկրի՞ վրա ես հույսդ դրել.
իսկ ի՞նչ ես անելու, երբ Հորդանան գետը բարձրանա,_
(^6) _քանի որ քո եղբայրներն ու քո հոր տունը՝
նրա՛նք անգամ դավաճանեցին քեզ,
նրանք էլ աղաղակ բարձրացրին քո հետեւից
եւ կուտակվեցին քո գլխին։
Մի՛ հավատա նրանց, որովհետեւ չարախոսում են քո մասին։_
(^7) _Ես լքեցի իմ տունը,
թողեցի իմ ժառանգությունը
եւ իմ հոգու սիրելիին տվեցի իր թշնամիների ձեռքը։_
(^8) _Իմ ժառանգությունն ինձ համար դարձավ անապատի առյուծ,
իր ձայնը բարձրացրեց ինձ վրա,
դրա համար էլ ատեցի նրան։_
(^9) _Մի՞թե իմ ժառանգությունն ինձ համար բորենու որջ է լինելու
կամ այն շրջապատող քարանձա՞վ.
շրջե՛ք, հավաքե՛ք անապատի բոլոր գազաններին,
որ գան այն ուտելու։_
(^10) _Բազում հովիվներ ապականեցին իմ այգին,
եղծեցին իմ բաժինը,
իմ ցանկալի դաշտը խոպան անապատ դարձրին._


(^11) _այն ենթարկվեց ավերի ու ապականության։
Ողջ երկիրն իմ պատճառով քայքայվեց ու քանդվեց,
որովհետեւ ոչ ոք իմ զգուշացումներին ունկնդիր չեղավ,
եւ չկա մեկը, որի սիրտը ցավի դրա համար։_
(^12) _Մարդիկ թշվառացած անցան անապատի բոլոր ճանապարհներով,
քանզի երկրի մի ծայրից մինչեւ մյուսը Տիրոջ սուրն է լափում.
ոչ մի մարմնի համար հանգիստ չկա։_
(^13) _Ցորեն ցանեցիք, սակայն փուշ եք հնձելու,
եւ ձեր հողաբաժիններն օգուտ չեն տալու ձեզ։
Ձեր հպարտությունն ամոթանքի է փոխվելու այն նախատինքից,
որ կրելու եք Տիրոջ առաջ։_
(^14) Այսպես է ասում Տերը. «Բոլոր չար հարեւանները, որոնք ձեռք են բարձրացնում այն երկրի վրա, որ բաշխեցի
Իսրայելի իմ ժողովրդին, ահավասիկ ես նրանց հեռացնելու եմ իրենց երկրից, Հուդայի տունը եւս հանելու եմ նրանց
միջից։ 15 Բայց նրանց արտաքսելուց հետո ես նորից պիտի դառնամ ու գթամ նրանց եւ յուրաքանչյուրին բնակեցնեմ իր
ժառանգության մեջ, ամեն մեկին՝ իր երկրում։ 16 Եվ եթե նրանք լավ սովորեն իմ ժողովրդի ճանապարհը, երդվեն իմ
անունով, թե կենդանի է Տերը, ինչպես որ սովորեցրին իմ ժողովրդին երդվել Բահաղին, ապա նրանք կհաստատվեն իմ
ժողովրդի մեջ։ 17 Իսկ եթե դարձի չգան, ես կջնջեմ այդ ազգին, կորստյան մատնելով՝ կվերացնեմ նրանց»,- ասում է Տերը։
