
Զի եթէ նոյնիսկ Աբրահամին իրե՛ն ձայն արձակեմ,
Ինչպէս ընչեղի ողորմագին առակն է ինձ
ուսուցանում,
Տապից պապակուելիս անգամ նա մի կաթիլ ջուր
չի կարող տալ ինձ,
Քանի որ նա էլ մարդ է` մարդկային
անճարակութեամբ:


Եթէ Մովսէսին դիմեմ` նա էլ է համակուած
դարձեալ նոյն տկարութեամբ,
Զի անզօր եղաւ փրկել այն մարդուն,
Որն իր վառելիք ցախի պաշարը շաբաթ օրն էր
հաւաքում:
Եթէ Ահարոնին` նա եւս ուրիշին աղաչելու կարիք
զգաց,
Իսկ եթէ Դաւթին իր բոլոր բարի գործերով
հանդերձ` նա էլ չմնաց անմեղադրելի.
Իսկ եթէ Նոյին, Յոբին դիմեմ ես, կամ Դանիելին`
Եզեկիէլ մարգարէն նրանց անուններն
յիշատակելով,
Այսպէս խօսեց նրանց մասին`
Աստծուց ներշնչուած. -
"Կենդանի եմ ես, ասում է Տէրը, թէ նրանք չպիտի
կարողանան
Ազատել իրենց ուստրերին ու դուստրերին
վերահաս բարկութիւնից,
Այլ միայն իրենք պիտի ազատուեն":
Իսկ եթէ դիմեմ հաւատքի վէմին` Պետրոսին,
Քո խնամքներից դոյզն-ինչ խորթացած` նա՛ եւս
ենթարկուեց իմ մոլորանքին,
Թողնում եմ այստեղ յիշել մէկ առ մէկ այն
շատ-շատերին,
Որոնք անձնատուր եղան զանազան տեսակ
կրքերի,
Թէեւ յաւիտեան երջանիկ լինեն:
Դրանցից մէկն է Հովաս անունով ոմն մարգարէ,
Որի աստուածառաք սպասաւորութեան մէջ
մարդկօրէն գայթակղութիւնը
Անբացատրելի է մնում շատերին, ինչպէս էլ որ
մեկնաբանուի:

