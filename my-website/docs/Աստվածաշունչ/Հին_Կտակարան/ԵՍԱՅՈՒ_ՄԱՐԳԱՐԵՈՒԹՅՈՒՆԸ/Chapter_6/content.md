
Եսայու կոչումը
(^1) Այն տարին, երբ մեռավ Ոզիա արքան, տեսա Տիրոջը, որ նստած էր բարձր ու վերամբարձ աթոռին, եւ տաճարը լի
էր նրա փառքով։ 2 Նրա շուրջը սերովբեներ կային, որոնցից յուրաքանչյուրը վեց թեւ ուներ. երկուսով իրենց երեսներն
էին ծածկում, երկուսով՝ իրենց ոտքերը եւ երկուսով էլ թռչում էին։ 3 Ձայնակցում էին իրար եւ ասում.
_«Սո՛ւրբ, սո՛ւրբ, սո՛ւրբ է Զորությունների Տերը,
եւ ամբողջ երկիրը լի է նրա փառքով»։_
(^4) Կանչողների ձայնից դռան դրանդիները ցնցվեցին, ու տունը լցվեց ծխով։ 5 Եվ ես ասացի. «Վա՜յ ինձ. ես մի
տառապած մարդ եմ, ինչո՞ւ եմ ապշած կանգնել մնացել. չէ՞ որ ես մարդ եմ, պիղծ շուրթեր ունեմ եւ պղծաշուրթ ժողովրդի
մեջ եմ ապրում, բայց ահա իմ աչքերով տեսա Զորությունների Տիրոջը»։
(^6) Եվ ահա ինձ մոտ ուղարկվեց սերովբեներից մեկը՝ ձեռքին այրվող ածուխ բռնած, որ ունելիով վերցրել էր
զոհասեղանից։ 7 Բերեց դիպցրեց իմ բերանին եւ ասաց.
_«Ահա այդ դիպավ քո շուրթերին. դա կհանի քո անօրենությունները,
եւ քո մեղքերը կսրբի քեզնից»։_
(^8) _Եվ լսեցի Տիրոջ ձայնը, որն ասում էր.
«Ո՞ւմ ուղարկեմ, եւ կամ ո՞վ կգնա այդ ժողովրդի մոտ»։
Եվ ես ասացի. «Ահավասիկ ես, ի՛նձ ուղարկիր»։_
(^9) _Նա ասաց. «Գնա՛ եւ ասա՛ այդ ժողովրդին.
“Ինչքան էլ լսեք, չեք հասկանա,
ինչքան էլ տեսնեք, չեք ընկալի”։_
(^10) _Քանի որ այդ ժողովրդի սիրտը թանձրացել է,
ծանր են լսում իրենց ականջներով,
իրենց աչքերը փակել են.
այդ պատճառով աչքերով չեն տեսնում,
ականջներով չեն լսում,
սրտով չեն հասկանում,
որով եւ դարձի չեն գա, որ նրանց բժշկեմ»։_
(^11) _Եվ ես ասացի. «Մինչեւ ե՞րբ, Տե՛ր»։
Իսկ նա ասաց. «Մինչեւ որ քաղաքներն ավերվեն բնակիչ չլինելու
եւ տները՝ մարդ չլինելու պատճառով,
եւ այդ երկիրը մնա ամայի։_
(^12) _Դրանից հետո Աստված կհեռացնի մարդկանց,
եւ կենդանի մնացածները կբազմանան երկրի վրա։_
(^13) _Սակայն սրանցից էլ եթե մեկ տասներորդը պահպանվի,
նորից կենթարկվեն գերության ու հափշտակության,
եւ ինչպես իրենց պատյանը թոթափած բեւեկնին ու կաղնին,
սուրբ սերունդը նորից կհաստատվի»։_
