
(^1) Ով ցանկանում է բարեկամներից հրաժարվել, պատճառներ է փնտրում. նմանը ամեն ժամ նախատինք պիտի կրի։
(^2) Պակասամիտին իմաստությունը ոչ մի բանի պետք չէ, քանզի նա առավել անզգամությամբ կվարվի։
(^3) Երբ ամբարիշտը հասնում է չարիքների խորքերը, արհամարհում է, բայց իր վրա անարգանք եւ նախատինք են
հասնում։
(^4) Մարդու սրտում խորհուրդը խոր ջուր է, բխող գետ է եւ կյանքի աղբյուր։
(^5) Դատաստանի ժամանակ ամբարիշտը չպետք է արդարացվի, ոչ էլ արդարի իրավունքը մերժվի։
(^6) Անզգամի շուրթերը չարիքներ են հասցնում նրան, եւ նրա հանդուգն բերանը հրավիրում է մահն իր վրա։
(^7) Անզգամի բերանը կործանում է իր համար, եւ նրա շուրթերը որոգայթ են իր հոգուն։
(^8) Երկյուղը կործանում է ծույլին, կանացի տղամարդիկ քաղցի պիտի մատնվեն։
(^9) Ով իրեն չի բժշկում գործով, իր անձը փչացնողի եղբայրն է։
(^10) Տիրոջ անունը հայտնի է զորության մեծությունից, նրան փութացող արդարները բարձրանում են։
(^11) Հարուստի ստացվածքն ամուր քաղաք է, եւ նրա փառքն ամուր հովանի ունի։
(^12) Կործանումից առաջ մարդու սիրտը հպարտանում է եւ փառքից առաջ՝ խոնարհվում։
(^13) Ով պատասխանում է առանց խոսքը լսելու, անզգամություն եւ նախատինք է անում։
(^14) Իմաստուն ծառան հանդարտեցնում է մարդու ցասումը, իսկ ո՞վ կարող է հանդուրժել մարդու նեղսրտությունը։
(^15) Իմաստունի սիրտը ձեռք է բերում իմաստություն, իմաստունների ականջները խորհուրդներ են փնտրում։
(^16) Շնորհներն ընդարձակում են մարդու կարողությունը եւ նրան բազմեցնում իշխանների հետ։
(^17) Իր խոսքի սկզբում արդարը ինքն իրեն մեղադրում է, երբ հանդիմանվում է ոսոխի կողմից։
(^18) Լռությունը մեղմացնում է հակառակությունը եւ զորեղների միջեւ վճռում է հարցը։
(^19) Եղբորից օգնություն ստացած եղբայրն ամուր քաղաքի պես է. հզոր ու բարձր է հաստատուն թագավորության
պես։
(^20) Մարդ իր բերանի պտղով պիտի հագեցնի իր որովայնը եւ իր շուրթերի պտղով պիտի հագենա։
(^21) Մահն ու կյանքը լեզվի զորության վրա են. ով նվաճի այն, պիտի ճաշակի նրա պտուղը։
(^22) Ով բարի կին է գտել, շնորհ է գտել եւ ուրախություն ստացել Աստծուց։
22 ա Ով վանում է բարի կնոջը, վանում է բարիքը, իսկ ով շնացող կին պահի, անմիտ է եւ ամբարիշտ։
(^23) Աղքատն աղաչում է թախանձագին, իսկ հարուստը՝ պատասխանում անզուսպ։
(^24) Մարդը լկտիությամբ բոզանոց է գնում։ Մոտիկ բարեկամը լավ է հեռավոր եղբորից։
