
Աստված պատժելու է Դամասկոսն ու Իսրայելը
(^1) _Պատգամ Դամասկոսի մասին։
«Դամասկոսն ահավասիկ պիտի վերանա քաղաքների միջից,
պիտի կործանվի,_
(^2) _հավիտյան լքված՝ պիտի դառնա հոտերի մակաղատեղի
եւ նախիրների հանգրվան,
եւ ոչ ոք չի լինելու, որ քշի նրանց։_
(^3) _Եփրեմի համար այն այլեւս ամուր ապաստան չի լինելու,
այլեւս թագավորություն չի մնալու Դամասկոսում,
եւ ոչ էլ ասորիներից մնացորդ է մնալու,
որովհետեւ դու ավելի լավ չես,
քան Իսրայելի որդիներն ու նրանց փառքը»,-
այսպես է ասում Զորությունների Տերը։_
(^4) _«Այն օրը Հակոբի փառքը պիտի նսեմանա,
նրա փառքի մեծությունը պիտի սասանվի։_
(^5) _Այնպես պիտի լինի, ինչպես եթե մեկը կանգուն ցորենը հավաքի իր գիրկը,
ապա նրա հետեւից ընթանա հասկաքաղը,
կամ եթե մեկը Հաստատության հովտում հասկ քաղի,_
(^6) _ապա այնտեղ մնա խոզանը.
կամ էլ նմանվելու է այն ձիթենուն,
որի բարձր ճյուղերին մնացել է երկու-երեք պտուղ,
չորս-հինգ հատ էլ՝ նրա ոստերին»,-
այսպես է ասում Տերը՝ Իսրայելի Աստվածը։_
(^7) Այն օրը մարդն իր հույսը դնելու է իր Արարչի վրա, եւ նրա աչքերը պիտի նայեն Իսրայելի Սրբին։ 8 Այլեւս չպիտի
ապավինեն մեհյաններին եւ ոչ էլ իրենց ձեռակերտ կուռքերին, որ իրենց մատները պատրաստեցին, այլ ապավինելու են
Իսրայելի Սրբին. ո՛չ իրենց պաշտամունքային փայտե սյուներին են նայելու, ո՛չ էլ իրենց բագիններին։ 9 Այն օրը քո
քաղաքները պիտի լքվեն ու ավերակ դառնան, ինչպես որ Իսրայելի որդիների երեսից անհետացան ամորհացիներն ու
խեւացիները։
(^10) _Քանի որ դու թողեցիր քո փրկիչ Աստծուն
եւ չհիշեցիր Տիրոջը՝ քո օգնականին,
դրա համար էլ անհավատ տունկ
եւ անհավատ սերմ պիտի տնկես։_
(^11) _Այն օրը, երբ տնկես, պիտի մոլորվես։
Եթե անգամ կանուխ սերմանես, պիտի ծաղկի ամռանը, այն օրը,
երբ կտակելու ես,
ինչպես հայրն է ժառանգություն թողնում իր որդիներին։_
(^12) _Վա՜յ ձեզ, ազգերի բազմություննե՛ր, որ գոչում եք
այնպես, ինչպես ալեկուտակ ծովը.
որ աղմկում եք ծովի ալիքների նման։_
(^13) _Բյուրավոր ազգերը նման են հորդառատ ջրերի,
առատաբուխ ջրերի բուռն հոսանքների,
բայց Տերը նրանց պիտի խեղճացնի եւ հալածի հեռո՜ւ, հեռո՜ւ։
Հարդի մղեղի պես նրանք պիտի քշվեն քամուց,
անվի փոշու նման փոթորկից հողմացրիվ պիտի արվեն։_
(^14) _Երեկոյան դեմ սուգ պիտի անեն,
առավոտը չբացված՝ այլեւս գոյություն չեն ունենալու։
Այս է ձեր ավարառուների եւ ձեր ունեցվածքը
կողոպտողների բաժինն ու ժառանգությունը։_
