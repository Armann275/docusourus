
(^1) _Աղոթք Դավթի
Ո՜վ Տեր, լսի՛ր արդարին
Եվ նայի՛ր իմ խնդրանքներին,
Լսի՛ր աղոթքս,
Որ նենգավոր շուրթերով չէ։_
(^2) _Քո կողմից թող գա դատաստանս,
Եվ աչքերն իմ տեսնեն ուղղությունը։_
(^3) _Փորձեցիր սիրտն իմ եւ քննեցիր գիշերով,
Փորձեցիր ինձ,
Եվ անիրավություն չգտնվեց իմ մեջ։_
(^4) _Բերանն իմ չի պատմի
Մարդկանց որդիների գործերից,
Քո շուրթերի խոսքերի շնորհիվ
Ես դժվար ճանապարհները կպահեմ։_
(^5) _Հաստատի՛ր քայլերն իմ քո ճանապարհին,
Որ ընթացքս չխոտորվի։_
(^6) _Ես ձայն տվեցի քեզ, Տե՛ր,
Քանի որ միայն դու կլսես ինձ, Աստվա՛ծ.
Դեպի ի՛նձ խոնարհեցրու ունկդ
Եվ լսի՛ր իմ խոսքերը։_
(^7) _Սքանչելի դարձրիր քո ողորմությունը,
Դու, որ քո աջի հակառակորդներից
Փրկում ես քեզ հուսացողներին,_
(^8) _Ինձ պահպանի՛ր աչքի բիբի պես,
Քո թեւերի հովանու տա՛կ առ ինձ_
(^9) _Ամբարիշտների երեսից,
Որոնք տառապեցրին ինձ։
Թշնամիները պաշարեցին ինձ,_
(^10) _Իրենց ճարպով պարարտացան,
Եվ նրանց բերանը ամբարտավանություն խոսեց։_
(^11) _Մերժեցին ինձ
Եվ այժմ, դարձյալ շուրջս պտտվելով,
Ուշիուշով խորհեցին ինձ գետին տապալել։_
(^12) _Ինձ թվացին իբրեւ առյուծ,
Որ որսի է պատրաստ,
Եվ իբրեւ առյուծի կորյուն՝ դարանակալ։_
(^13) _Արի՛, Տե՜ր, հասի՛ր եւ դիմակայի՛ր նրանց,
Փրկի՛ր ինձ ամբարիշտների սրից
Եվ թշնամու ձեռքից։_
(^14) _Կորցրո՛ւ նրանց երկրի երեսից,
Ցրի՛ր եւ պատժի՛ր նրանց ըստ արժանվույն.
Նրանց որովայնները լցվեցին քո գաղտնի պահված գանձերից,
Հագեցան կերակուրներով
Եվ մնացյալը թողեցին իրենց երեխաներին։_
(^15) _Ես արդարությամբ կերեւամ քո առջեւ,
Կհագենամ քո փառքի երեւալով։_
