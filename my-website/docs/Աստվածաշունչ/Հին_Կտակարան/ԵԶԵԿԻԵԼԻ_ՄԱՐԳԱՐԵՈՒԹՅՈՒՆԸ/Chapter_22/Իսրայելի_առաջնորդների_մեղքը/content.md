
Երուսաղեմի ոճիրները
Իսրայելացիներին
(^1) Տիրոջ խոսքն ինձ ուղղվեց ու ասաց. (^2) «Եվ դու, մարդո՛ւ որդի, եթե դատելու ես, դատի՛ր արյունահեղության
քաղաքը եւ խայտառակի՛ր նրա բոլոր անօրենությունները։ 3 Կասես. “Տերը՝ Ամենակալն Աստված, այսպես է ասում. ո՛վ
քաղաք, որ իր մեջ արյուն է թափում, որպեսզի իր ժամանակը հասնի. իր ներսում խորհուրդներ է անում, որպեսզի նրանց
արյունով իրեն պղծի։ 4 Իզուր արյուն թափեցիր ու թաթախվեցիր, քո արած խորհուրդներով պղծվեցիր, քո օրերը
մոտեցրիր եւ քո կյանքի վախճանին մոտեցար։ Դրա համար քեզ ազգերին նախատինք դարձրի, բոլոր երկրների համար՝
ծաղրի առարկա,^5 որպեսզի որոնք մոտ էին քեզ կամ քեզնից հեռու, քեզ ծաղրեն ու ասեն. “Դո՛ւ, անվանի՛ քաղաք,
պղծության մատնվեցիր, որովհետեւ անօրենություններով լիացար”։ 6 Ահա Իսրայելի տան առաջնորդները. քո մեջ
յուրաքանչյուրն իր ազգակցի հետ խառնակություն էր կազմակերպում, որպեսզի արյուն թափեր.^7 քո մեջ հայր ու մայր
էին անարգում, քո մեջ եկվորի ու պանդուխտի հետ անիրավությամբ էին վարվում, քո մեջ որբին ու այրուն էին
բռնադատում,^8 քո մեջ իմ սրբություններն էին արհամարհում ու իմ շաբաթները պղծում։ 9 Քո մեջ ավազակներ էին
բնակվում, որպեսզի քո մեջ արյուն թափեին։ Քո մեջ լեռների վրա էլ զոհեր էին մատուցում եւ քո մեջ անմաքուր գործեր
էին անում։ 10 Քո մեջ իրենց հոր ամոթն էին մեջտեղ հանում եւ քո մեջ պղծությամբ դաշտանավոր կնոջ էին բռնաբարում։
(^11) Քո մեջ յուրաքանչյուրն իր մերձավորի կնոջն էր պղծում, յուրաքանչյուրն ամբարշտությամբ իր հարսին էր պղծում,
յուրաքանչյուրն իր քրոջը՝ իր հոր դստերն էր բռնաբարում։ 12 Քո մեջ կաշառք էին վերցնում, որպեսզի արյուն թափեին,
քո մեջ վաշխ ու տոկոս էին առնում։ Եվ քո չարագործություններին՝ ըստ քո գործած բռնության, վերջ եմ տալու,
որովհետեւ մոռացել ես ինձ,- ասում է Տերը՝ Աստված։- 13 Ահա ծափ եմ զարկելու քո կատարած գործերի եւ քո մեջ
կատարված արյունահեղության համար։ 14 Պիտի դիմանա՞ քո սիրտը, պիտի զորանա՞ն քո ձեռքերն այն օրերին, երբ
այդպես վարվեմ քեզ հետ։ Ես՝ Տերս եմ ասում եւ անելու եմ։ 15 Քեզ ցրիվ եմ տալու ազգերի մեջ, ցիրուցան եմ անելու
երկրներով մեկ, եւ քո միջից քո պղծությունը վերանալու է։ 16 Դա եմ քեզ ժառանգություն թողնելու ազգերին ի տես, եւ
կիմանաք, որ ես եմ Տերը”»։
(^17) Տիրոջ խոսքն ինձ ուղղվեց ու ասաց. (^18) «Մարդո՛ւ որդի, ահա Իսրայելի տունն ինձ համար դարձավ խառնակված
մի բան, ինչպես հալոցում խառնվում են պղինձն ու երկաթը, անագը, կապարն ու արծաթը։ 19 Ուստի ասա՛. “Տերը՝
Աստված, այսպես է ասում. այն բանի համար, որ դուք բոլորդ էլ խառնուրդ դարձաք, ուրեմն ձեզ ընդունելու եմ
Երուսաղեմում,^20 ինչպես որ մեկը հալոցում արծաթն ու պղինձը, երկաթն ու կապարն է հավաքում՝ նրա վրա կրակ փչելու
եւ ձուլելու համար։ Նույն ձեւով էլ ձեզ եմ ընդունելու իմ բարկությամբ. հավաքելու եւ ձուլելու եմ ձեզ.^21 ձեզ իմ բարկության
հրով եմ հալեցնելու, ու դուք ձուլվելու եք նրա մեջ.^22 ինչպես որ արծաթն է ձուլվում քուրայում, այնպես էլ դուք եք
ձուլվելու դրա մեջ։ Եվ կիմանաք, որ ես՝ Տերս եմ իմ զայրույթը ձեզ վրա թափել”»։
(^23) Տիրոջ խոսքն ինձ ուղղվեց ու ասաց. (^24) «Մարդո՛ւ որդի, նրան ասա՛. “Դու այն երկիրն ես, որ չես թրջվում. քեզ վրա
անձրեւ չի կաթել բարկության օրը։ 25 Դու այն երկիրն ես, որի իշխաններն այնտեղ հափշտակություն անելիս առյուծների
պես մռնչում էին. բռնությամբ տնանկների մարմիններն էին հոշոտում եւ անիրավությամբ պատիվներ ստանում։ Եվ քո
մեջ այրիները բազմացան։ 26 Նրա քահանաներն իմ օրենքներն էին անարգում եւ իմ սրբությունները պղծում. մաքուրի ու
պիղծի միջեւ ընտրություն չէին անում, արատավորն անարատից չէին զատում. իմ շաբաթների վրա աչք էին փակում եւ


իմ շաբաթները պղծում էին իրենց մեջ։ 27 Նրա իշխանները հափշտակիչ գայլերի պես էին նրա մեջ՝ հափշտակություն
անելու, արյուն թափելու եւ մարդկանց կորստի մատնելու համար, որպեսզի իրենց սաստիկ ագահությանը հագուրդ
տային։ 28 Նրա մարգարեները, ովքեր նրանց կոծկում էին, ընկնելու են, նրանք, որ սին տեսիլքներ էին տեսնում, նրանց
համար սուտ գուշակություններ էին անում եւ ասում էին. “Ամենակալ Տերն այսպես է ասում”, մինչդեռ Տերը նման բան
չէր ասել։ 29 Երկրի ժողովրդին տառապեցնում էին անիրավությամբ, հափշտակություններ էին անում. աղքատին ու
տնանկին բռնադատում էին, պանդուխտի հետ արդարությամբ չէին վարվում։ 30 Նրանց միջից մի մարդ փնտրեցի, որ
ուղիղ ընթանար, բարկության ժամանակ իմ առջեւ հոժարակամ կանգներ, որպեսզի չջնջեի նրանց, բայց չգտա։ 31 Եվ
նրանց վրա թափեցի իմ զայրույթը՝ իմ բարկության հրով նրանց ոչնչացնելու։ Ըստ նրանց ճանապարհի էլ նրանց գլխին
բերեցի”»,- ասում է Տերը՝ Աստված։
