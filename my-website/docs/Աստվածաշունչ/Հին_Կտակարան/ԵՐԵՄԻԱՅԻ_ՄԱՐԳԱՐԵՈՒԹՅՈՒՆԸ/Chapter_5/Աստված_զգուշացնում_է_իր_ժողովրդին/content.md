
Երուսաղեմի մեղքը
(^1) _«Երուսաղեմի փողոցներով այս ու այն կո՛ղմ շարժվեք, նայե՛ք,
իմացե՛ք եւ փնտրե՛ք նրա հրապարակներում._


_եթե այնտեղ գտնեք մի մարդու, որ արդարություն է գործում եւ հավատարմության
հետամուտ լինում,
ապա ես թողություն կտամ նրանց»,- ասում է Տերը։-_

(^2) _Եթե նրանք նույնիսկ ասեն, թե կենդանի է Տերը,
միեւնույն է, սուտ երդված կլինեն։_
(^3) _Տե՛ր, աչքերդ հառած հավատարմությանը՝ տանջեցիր նրանց,
բայց նրանք ցավ չզգացին,
ոչնչացրիր նրանց, բայց խրատ ընդունել չկամեցան,
իրենց երեսներն ապառաժից ավելի կարծրացրին
եւ չուզեցին դարձի գալ։_
(^4) _Ուստի ասացի. «Թերեւս աղքատ լինելով՝
անկարող եղան ճանաչելու Տիրոջ ճանապարհներն ու Աստծու օրենքները._
(^5) _գնամ հարուստների մոտ եւ նրանց հետ խոսեմ.
գուցե նրանք գիտենան Տիրոջ ճանապարհն ու Աստծու օրենքները»։
Բայց ահավասիկ նրանք էլ առհասարակ խորտակեցին լուծն ու խզեցին կապերը։_
(^6) _Դրա համար էլ անտառի առյուծը կոտորեց նրանց,
եւ գայլը ոչնչացրեց նրանց՝ հասնելով մինչեւ տները.
նրանց քաղաքներին սպառնաց ընձառյուծը,
եւ բոլորը, ովքեր այնտեղից դուրս կգան՝
կընկնեն իբրեւ դիակ,
քանզի իրենց ամբարշտությունները բազմացրին
եւ իրենց անհնազանդության մեջ զորացան։_
(^7) _«Սրանցից որի՞ համար հաշտվեմ քեզ հետ.
քո որդիներն ինձ լքեցին եւ չաստվածներով երդվեցին.
ես կշտացրի նրանց,
բայց նրանք շնացան ու պոռնկանոցներում օթեւանեցին։_
(^8) _Նրանք դարձան իգամոլ ձիեր,
եւ ամեն մեկն իր ընկերոջ կնոջ վրա էր վրնջում։_
(^9) _Այս ամենից հետո,- ասում է Տերը,-
մի՞թե չեմ այցելելու եւ
այդպիսի ազգից վրեժ չե՞մ լուծելու։_
(^10) _Բարձրացե՛ք քաղաքի աշտարակների վրա եւ կործանե՛ք,
բայց իսպառ մի՛ ավերեք.
թողե՛ք մնան նրա հիմքերը,
որովհետեւ դրանք Տիրոջն են։_
(^11) _Հիրավի, Իսրայելի տունը եւ Հուդայի տունը
չափազանց արհամարհեցին ինձ»,- ասում է Տերը։_
(^12) _Նրանք ստեցին իրենց Տիրոջը եւ ասացին.
«Բան չկա, մեզ վրա չարիքներ չեն գա,
սուր ու սով չենք տեսնի։_
(^13) _Մեր մարգարեները քամի էին,
նրանք չունեին Տիրոջ պատգամը։
Այդպես էլ թող լինի նրանց»։_
(^14) _Դրա համար էլ այսպես է ասում Ամենակալ Տերը՝ Աստվածը.
«Քանի որ այդ բանը խոսեցիք,
ահավասիկ իմ խոսքը քո բերանն եմ դնում իբրեւ կրակ,
թող լափի նրանց՝ այդ ժողովրդին, փայտի պես։_
(^15) _Ո՛վ Իսրայելի տուն,- ասում է Տերը,-
ահա հեռվից ես ձեզ վրա պիտի բերեմ մի ազգ, որ ուժեղ է ու հին,
ազգ, որի լեզուն լսած չեք լինի եւ խոսքը չեք հասկանա։
Նրա կապարճները նման են բաց գերեզմանների։_
(^16) _Ամենքն էլ զորավոր են._
(^17) _ուտելու են ձեր հունձն ու հացը, ուտելու են ձեր տղաներին ու աղջիկներին,
ուտելու են ձեր ոչխարն ու արջառը,
ուտելու են ձեր այգիները, թզենիներն ու ձիթենիները,
ավերելու են ձեր անառիկ քաղաքները.
ինչով որ դուք պարծենում եք,
սրով կործանելու են։_
(^18) _Բայց այն օրն էլ,-
ասում է Տերը՝ քո Աստվածը,-
ձեզ ձեր վախճանին չեմ հասցնելու._
(^19) _եւ երբ ասելու լինեն.
“Տերը՝ մեր Աստվածը, այս ամենն ինչո՞ւ արեց մեզ”,
կասես նրանց. “Քանի որ ինձ լքեցիք
եւ ձեր երկրում ծառայեցիք օտար աստվածներին,
այդպես էլ օտարներին եք ծառայելու մի երկրում, որը ձերը չի լինելու”»։_
(^20) _Այդ մասին իմա՛ց տվեք Հակոբի տանը,_


_թող լսելի դառնա նաեւ Հուդայի տանը. ասացե՛ք._

(^21) _«Լսե՛ք այս բանը, հիմա՛ր եւ անմի՛տ ժողովուրդ,
որ աչքեր ունեք, բայց չեք տեսնում,
ականջներ ունեք, բայց չեք լսում։_
(^22) _Մի՞թե ինձնից չեք երկնչում,-
ասում է Տերը,-
իմ երեսից չե՞ք դողում,
ինձնից, որ ավազը ծովին սահման կարգեցի հավիտենական հրամանով,
որ նա չանցնի դրանից,
ալեկոծվի, բայց չկարողանա դուրս գալ,
նրա ալիքները մռնչան, բայց չկարողանան անցնել դրանից։_
(^23) _Այս ժողովուրդն անհնազանդ ու ըմբոստ սիրտ ունի.
խոտորվեցին ու անցան գնացին։_
(^24) _Իրենց մտքում անգամ չասացին.
“Վախենանք Տիրոջից՝ մեր Աստծուց,
որը ըստ մեր հնձի ժամանակի,
նրանից առաջ եւ հետո
անձրեւ է տալիս մեզ եւ պահպանում է մեզ։_
(^25) _Մեր անօրենությունները խախտեցին այդ կարգը,
եւ մեր մեղքերը մեզնից հեռացրին բարիքները”։_
(^26) _Արդարեւ, իմ ժողովրդի մեջ գտնվեցին ամբարիշտներ
եւ մարդկանց ոչնչացնելու համար
թռչնորսների թակարդների պես որոգայթներ ու ցանցեր լարեցին եւ որսում էին։_
(^27) _Ինչպես որոգայթներն են լի թռչուններով,
այնպես էլ նրանց տներն են լեցուն նենգությամբ։
Դրա համար էլ նրանք հարստացան, մեծացան,
գիրացան ու պարարտացան_
(^28) _եւ չարությամբ զանց առան իմ խոսքերը.
արդար դատաստան չարեցին,
որբի իրավունքը չպաշտպանեցին, այրուն արդար դատով չդատեցին։_
(^29) _Այս ամենից հետո,-
ասում է Տերը,-
մի՞թե չեմ այցելելու,
կամ այդպիսի ազգից ես վրեժ չե՞մ լուծելու։_
(^30) _Հիմարություններ ու արհավիրքներ կատարվեցին երկրի վրա։_
(^31) _Մարգարեները սուտ մարգարեություն են անում,
քահանաները ծափահարում են նրանց,
եւ իմ ժողովուրդը սիրեց այդ։
Իսկ ի՞նչ եք անելու դրանից հետո»։_
