
Աստված անկենդան աշխարհի Տերն է
(^1) Երբ Եղիուսը դադարեց խոսելուց,
Տերն ասաց Հոբին փոթորկի ու ամպի միջից.
(^2) _«Այդ ո՞վ է, որ իր խորհուրդները թաքցնում է ինձնից,
խոսքերը հավաքելով իր սրտում՝
կարծում է, թե ինձնից պահում է դրանք։_
(^3) _Տղամարդու պես պնդացրո՛ւ մեջքդ.
հարցեր եմ տալու քեզ, ու պատասխա՛ն տուր ինձ։_
(^4) _Որտե՞ղ էիր, երբ ես երկրի հիմքերն էի գցում։
Ասա՛ ինձ, եթե խելամիտ ես եւ իմաստուն։_
(^5) _Ո՞վ է սահմանել դրա չափը, եթե գիտես,
կամ ո՞վ է լար գցել դրա վրա։_
(^6) _Ինչի՞ վրա են հաստատվել դրա օղակները,
ո՞վ է անկյունաքարը դրել դրա վրա։_
(^7) _Երբ աստղերը ծնվեցին,
աստղերի բոլոր հրեշտակները մեծաձայն օրհնեցին ինձ,
իմ բոլոր հրեշտակներն էլ գովեցին։_
(^8) _Ծովը փակեցի դարպասներով,
երբ այն իր մոր որովայնից ծնվեց ու ելավ։_
(^9) _Մեգը նրան իբրեւ հանդերձ սահմանեցի,
մառախուղը՝ իբրեւ խանձարուր։_
(^10) _Սահմաններ դրեցի նրա համար՝ փականքներ ու դարպասներ,_
(^11) _եւ ասացի. «Մինչեւ այդ վայրը կգաս ու առաջ չես անցնի.
այդտեղ՝ քո մեջ կխորտակվեն ալիքները քո»։_
(^12) _Թե քո՞ կողքին կարգեցի լույսն առավոտի։
Արուսյակը տեսավ իր համար սահմանվածը՝_
(^13) _հասնել երկրի թեւերի վրա,
թափ տալ ամբարիշտներին դրա վրայից։_
(^14) _Կամ թե դո՞ւ կավն առնելով ստեղծեցիր կենդանի եւ խոսուն արարածին
եւ զետեղեցիր երկրի վրա։_
(^15) _Մերժեցի՞ր լույսն ամբարիշտներին,
խորտակեցի՞ր բազուկներն ամբարտավանների։_
(^16) _Հասա՞ր ծովի ակունքին,
շրջեցի՞ր հետքերն անդունդների։_
(^17) _Քո առաջ ահով բացվելո՞ւ են դռները մահվան.
դժոխքի դռնապանները սարսելո՞ւ են քեզ տեսնելով։_
(^18) _Վերահասու լինելո՞ւ ես երկնքի ներքո եղած տարածությանը.
ասա՛ ինձ տեսնեմ՝ որքա՞ն է այն։_
(^19) _Ո՞րն է այն երկիրը, որտեղ լույսն է օթեւանում,
կամ ո՞րն է տեղը խավարի։_
(^20) _Տանելո՞ւ ես ինձ նրա սահմաններին,
եթե գիտես դրանց ճանապարհները։_
(^21) _Գուցե գիտե՞ս կամ ա՞յն ժամանակներում ես ծնվել.
քո օրերը բազո՞ւմ են։_
(^22) _Գնացե՞լ ես շտեմարանները ձյան,
կամ տեսե՞լ ես պահեստները կարկուտի։_
(^23) _Կուտակե՞լ ես դրանցից՝ քո թշնամիների վրա հասնելու,
մարտի ու պատերազմի օրվա համար։_
(^24) _Որտեղի՞ց է դուրս գալիս եղյամը,
կամ տարածվում հարավային հողմը երկնքի ներքո։_


(^25) _Ո՞վ է պատրաստել սաստիկ անձրեւների հոսանքները
եւ ճանապարհներն ամպրոպների,_
(^26) _որ տեղան երկրի վրա,
ուր անմարդաբնակ անապատում ոչ ոք չկա,_
(^27) _որ հագեցնի անկոխ ու ամայի հողը,
այնտեղ բխեցնի բույսը դալար։_
(^28) _Ո՞վ է հայրն անձրեւի,
եւ ո՞վ է, որ ծնել է ցողի շաղերին։_
(^29) _Ո՞ւմ արգանդից է դուրս գալիս սառույցը,
եւ ո՞վ է երկնքում եղյամ ծնել,_
(^30) _որ ջրի պես հոսելով իջնում է.
ո՞վ է հալեցնում երկնքի երեսը։_
(^31) _Վերահասու եղե՞լ ես Բազմաստեղյանի կարգին,
բացե՞լ ես քողը Հայկ [* եւ Ο ́ Օրիոն] համաստեղության։_
(^32) _Կամ Մազարովթը կարո՞ղ ես բացել իր ժամանակին,
Գիշերավարին իր վարսերից բռնելով տարե՞լ ես նրանց հետ։_
(^33) _Կիմանա՞ս երկնքի բովանդակությունը
կամ առհասարակ երկնքի ներքո տեղի ունեցածները։_
(^34) _Ձայնովդ կկանչե՞ս մեգը.
նա էլ, սարսուռով համակված, ջրի հորդությամբ կլսի՞ քեզ։_
(^35) _Շանթեր կարձակե՞ս, ու կսլանա՞ն դրանք.
եւ կասե՞ն քեզ, թե ի՛նչ է սա։_
(^36) _Ո՞վ է կանանց տվել ոստայնանկության հմտություն
ու երփներանգ գործվածքներ ստեղծելու շնորհ։_
(^37) _Ամպերն ո՞վ է հաշվում իմաստությամբ։
Երկինքն ո՞վ է խոնարհեցրել երկրի վրա,_
(^38) _հողը փոշու պես թափել։ Ես եմ կպցրել դա, ինչպես խորանարդ քարերը՝ իրար։_
(^39) _Կերակուր կորսա՞ս առյուծների համար,
վիշապների մարմինը կկշտացնե՞ս,_
(^40) _Սարսելու են իրենց որջերում
ու դարանակալ նստելու մայրիների անտառում։_
(^41) _Ո՞վ է ագռավների համար կեր պատրաստել,
որ նրանց ձագերը Տիրոջն աղաղակեն,
մոլորված՝ ուտելիք խնդրեն։_
