
Կամ օրհնությունների օրհնություն ասված Իսրայելի արքա Սողոմոնի կողմից
Հարսն ասում է.
(^1) _Թող համբուրի ինձ իր բերանի համբույրներով,
քանզի քո ստինքները լավ են գինուց,
եւ հոտը յուղերի քո՝ բոլոր խունկերից։_
(^2) _Քո անունը հեղված յուղ է անուշ,
դրա համար օրիորդները սիրեցին քեզ
եւ դեպի իրենց ձգեցին քեզ։_
(^3) _Քո յուղերի հոտի հետեւից կընթանանք եւ մենք։_
Հարսը պատմում է օրիորդներին փեսայի մասին, թե ի՛նչ է շնորհել իրեն.
_Արքան տարավ ինձ Իր սենյակը։_
Հարսը պատմում է օրիորդներին, եւ նրանք ասում են.
_Ցնծանք եւ ուրախ լինենք քեզանով
եւ սիրենք քո ստինքները գինուց ավելի։_
Օրիորդները հարսին ասում են փեսայի անունը.
_Ուղղությունը սիրեց քեզ։_
Հարսն ասում է.
(^4) _Սեւ եմ ես եւ գեղեցիկ, դուստրե՛ր Երուսաղեմի,
Կեդարի վրանների եւ Սողոմոնի խորանի պես։_
(^5) _Մի՛ նայեք ինձ, որ սեւացել-թխացել եմ,
արեգակն է ինձ թխացրել։
Իմ մոր որդիներն ինձ հետ դաժան վարվեցին
եւ ինձ այգեստանի պահապան դրեցին,
Սակայն իմ այգին չկարողացա պահել։_
Հարսն ասում է փեսային.
(^6) _Պատմի՛ր ինձ, իմ հոգո՛ւ սիրելի,
որտե՞ղ ես հովվում քո հոտը,
որտե՞ղ ես հանգչում միջօրեին.
միգուցե մոլորվեմ քո ընկերների երամակների մեջ։_
Փեսան ասում է հարսին.
(^7) _Եթե դու ինքդ չգիտես, գեղեցի՛կդ կանանց մեջ,
հետեւի՛ր դու հոտերի ոտնահետքերին
եւ արածեցրո՛ւ քո ուլերին հովիվների վրանների մոտ։_
(^8) _Մերձավո՛ր իմ, քեզ նմանեցրի փարավոնի կառքերին լծված իմ երիվարներին։_
Օրիորդներն ասում են.
(^9) _Քանզի գեղեցկացան քո ծնոտները տատրակի նման
եւ քո պարանոցը՝ մանյակների պես։_
(^10) _Ոսկե զարդի պես դարձնենք քեզ՝
արծաթե կիտվածքներով հանդերձ,_


(^11) _մինչեւ արքան քեզ իր գիրկն ընդունի։_
Հարսն ասում է ինքն իրեն եւ փեսային.
(^12) _Իմ նարդոսն արձակեց իր հոտը,
ստաշխի ծրար է ինձ համար իմ եղբորորդին,
որը պիտի հանգստանա իմ ստինքների մեջ։_
(^13) _Նոճու ողկույզ է ինձ համար իմ եղբորորդին՝
Ենգադդի այգեստանների մեջ։_
Փեսան ասում է հարսին.
(^14) _Ահավասիկ գեղեցիկ ես, մերձավո՛ր իմ,
ահավասիկ գեղեցիկ ես.
քո աչքերն աղավնիներ են։_
Հարսն ասում է փեսային.
(^15) _Ահա բարետես ես, սիրեցյա՛լ իմ,
նաեւ գեղեցիկ մեր հանգստարանի հովանու ներքո։_
(^16) _Մեր տան գերանները մայրիներ են,
մեր ծածկերը՝ նոճիներ։_
