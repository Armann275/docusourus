
Տերը դատելու է ազգերին
(^1) Այսպես է ասում Տերը.
_«Երկինքն իմ աթոռն է,
եւ երկիրը՝ իմ ոտքերի պատվանդանը։
Ի՞նչ տուն պիտի շինեք ինձ համար,-
ասում է Տերը,-
եւ կամ իմ հանգստյան տեղն ինչպիսի՞ն պիտի լինի։_
(^2) _Չէ՞ որ այդ ամենն իմ ձեռքն արեց,
եւ ամեն ինչ իմն է,-
ասում է Տերը.-
ու ես ո՞ւմ եմ նայելու, եթե ոչ հեզերին ու խոնարհներին
եւ նրանց, ովքեր դողում են իմ խոսքից։_
(^3) _Բայց անօրենը, որ ինձ եզ է զոհաբերում,
նույնն է, թե մարդու գանգ է ջախջախում,
իսկ նա, որ ոչխար է զոհաբերում,
նույնն է, թե շուն է մորթում,
իսկ նա, որ նաշիհ է ընծայաբերում,
նույնն է, թե խոզի արյուն է թափում,
իսկ նա, որ հիշատակների խնկարկման համար կնդրուկ է մատուցում,
նույնն է, թե հայհոյում է։
Նրանք ընտրեցին իրենց ճանապարհները
եւ իրենց այն գարշելի բաները,
որոնք ախորժելի էին իրենց հոգիներին։_
(^4) _Ու ես պիտի անդրադառնամ նրանց խաբեություններին
եւ հատուցեմ նրանց ըստ իրենց մեղքերի,
որովհետեւ կանչեցի, բայց ինձ չլսեցին,
խոսեցի, բայց ականջ չդրեցին,
չարիք գործեցին իմ առաջ
եւ ընտրեցին այն, ինչ ես չէի կամենում»։_
(^5) _Տիրոջ պատգամնե՛րը լսեք դուք,
որ դողում եք նրա խոսքերից։
«Մեր եղբայրներ» ասացե՛ք
ձեր ատելիներին եւ ձեզ զզվանք պատճառողներին,
որպեսզի փառավորվի Տիրոջ անունն ու այն երեւա ձեր ուրախության մեջ,
եւ նրանք ամաչեն։_
(^6) _Աղաղակի ձայն է հնչում քաղաքից, ձայն՝ տաճարից.
Տիրոջ ձայնն է դա, որ պատժով է հատուցելու թշնամիներին։_
(^7) _Քանի դեռ հղին չէր ծնել,
քանի դեռ երկունքի ցավերը չէին հասել,
նա ազատվեց, եւ մի արու զավակ ծնվեց։_
(^8) _Ո՞վ է լսել, ո՞վ է տեսել այսպիսի բան,
որ երկիրը մեկ օրում ծննդաբերի,
եւ միանգամից մի ամբողջ ազգ ծնվի.
քանզի Սիոնը երկունքի ցավով բռնվեց եւ ծնեց իր մանուկներին։_
(^9) _«Ես տվեցի քեզ այդ հույսը,
բայց դու ինձ չհիշեցիր,-
ասում է Տերը.-
մի՞թե ես չստեղծեցի ամուլին եւ ծննդկանին»,-
ասում է քո Աստվածը։_
(^10) _Ուրախացի՛ր, Երուսաղե՛մ,
եւ դուք բոլորդ, որ սիրում եք նրան, հավաքվե՛ք՝
տոնելու այնտեղ,
խնդացե՛ք եւ ուրախացե՛ք միասին,
որ սուգ եք մտել նրա համար։_
(^11) _Որպեսզի սնվեք ու հագենաք նրա մխիթարող ստինքներից
եւ կուշտ ու պինդ վայելեք նրա գալիք փառքից։_
(^12) _Այսպես է ասում Տերը.
«Ահա ես դեպի նրանց պիտի դարձնեմ խաղաղությունը՝ իբրեւ գետ
եւ հեթանոսների փառքը՝ իբրեւ հորդահոս հեղեղ.
իրենց ուսերին առած՝ նրանք պիտի բերեն դրանց մանուկներին
եւ իրենց ծնկներին դրած՝ պիտի գգվեն նրանց։_
(^13) _Ինչպես որ մայրն է գգվում իր մանկանը,
այնպես էլ ես պիտի գգվեմ ձեզ,
եւ դուք պիտի մխիթարվեք Երուսաղեմում։_
(^14) _Պիտի տեսնեք, ու պիտի խնդան ձեր սրտերը,_


ձեր ոսկորները դալար խոտի պես պիտի խայտան»։
Տիրոջ ձեռքը պիտի հայտնվի իր բարեպաշտներին
եւ սպառնա անհավատներին։
(^15) _Ահա գալու է Տերը իբրեւ կրակ,
եւ նրա կառքը՝ իբրեւ մրրիկ,
որպեսզի բարկությամբ տա իր հատուցումը
եւ կրակի բոցով՝ իր արհամարհանքը,_
(^16) _քանզի համայն երկիրը պիտի դատվի Տիրոջ կրակով,
եւ ամեն մի մարմին՝ նրա սրով.
շատերը պիտի վիրավորվեն Տիրոջ ձեռքից։_
(^17) _«Նրանք, որ իրենց սրբում եւ մաքրում են իրենց պարտեզների ու սրահների մեջ,
որ խոզի միս, պիղծ բաներ եւ մուկ են ուտում,
միասին պիտի բնաջնջվեն,-
ասում է Տերը։-_
(^18) _Ես նրանց գործերն ու խորհուրդները գիտեմ.
պիտի գամ, որպեսզի հավաքեմ բոլոր ազգերին ու բոլոր լեզուները.
թող գան ու տեսնեն իմ փառքը։_
(^19) _Նրանց վրա նշան պիտի թողնեմ։
Նրանց միջից փրկվածներին պիտի ուղարկեմ ազգերի մեջ՝
դեպի Թարսիս ու Փուդ,
դեպի Լուդ, Մոսոք եւ Թոբել,
դեպի Հելլադա եւ հեռավոր կղզիները,
որոնք չեն լսել իմ անունը
եւ ոչ էլ իմ փառքն են տեսել.
նրանք պիտի պատմեն իմ փառքն ու իմ անունը ազգերի մեջ։_
(^20) _Եվ ինչպես որ Տիրոջ տանն Իսրայելի որդիները
սաղմոսներով իրենց նվերներն են մատուցում ինձ,
այդպես էլ բոլոր ազգերից Երուսաղեմ սուրբ քաղաքը
Տիրոջն ընծա պիտի բերեն իրենց եղբայրներին՝ կառքերի վրա հեծած,
շքեղազարդ ձիերով ու հովանոցներով հանդերձ,-
ասում է Տերը։-_
(^21) _Եվ նրանցից ինձ համար քահանաներ ու ղեւտացիներ կանեմ,-
ասում է Տերը։-_
(^22) _Ինչպես որ նոր երկինքն ու նոր երկիրը, որ ես եմ ստեղծում,
մնալու են իմ առաջ,- ասում է Տերը,-
այդպես մնալու է եւ ձեր սերունդը։_
(^23) _Եվ այնպես պիտի լինի,
որ ամսից ամիս ու շաբաթից շաբաթ
յուրաքանչյուր անձ պիտի գա
Երուսաղեմում իմ առաջ երկրպագելու,-
ասում է Տերը։-_
(^24) _Պիտի ելնեն ու տեսնեն իմ հանդեպ հանցանք կատարած մարդկանց ոսկորները,
քանի որ նրանց որդը չի մեռնելու,
նրանց կրակը չի հանգչելու,
եւ նրանք հայտնի պիտի լինեն բոլոր մարմնավորներին»։_

