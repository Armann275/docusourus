
Փեսան ասում է ինքն իրեն եւ հարսին.

(^1) _Ես դաշտերի ծաղիկ եմ, հովիտների շուշան։_
(^2) _Ինչպես շուշանը՝ փշերի մեջ,
այնպես եւ իմ քույրը՝ աղջիկների մեջ։_
Հարսն ասում է փեսային.
(^3) _Ինչպես խնձորենին՝ անտառի ծառերի մեջ,
այնպես է իմ եղբորորդին [* սիրելին]՝ տղաների մեջ։
Նրա հովանու տակ նստել ցանկացա եւ նստեցի.
եւ նրա պտուղը քաղցր է իմ կոկորդում։_
Հարսն ասում է օրիորդներին.
(^4) _Գինետո՛ւն տարեք ինձ եւ սե՛րն իմ վրա կարգեք։_
(^5) _Զորացրե՛ք ինձ յուղով, խնձո՛ր լցրեք վրաս,
քանզի լի եմ խանդակաթ սիրով։_
(^6) _Նրա ձախ ձեռքը գլխիս տակ է,
եւ նրա աջը թող գրկի ինձ։_
Հարսն ասում է օրիորդներին.
(^7) _Երդվեցնում եմ ձեզ, դուստրե՛ր Երուսաղեմի,
անդաստանի զորություններով եւ ուժերով,
եթե վեր կենաք, չարթնացնե՛ք նրան, մինչեւ որ նա կամենա։_
Փեսայի ձայնը լսելով՝ հարսն ասում է.
(^8) _Իմ եղբորորդու ձայնն է.
ահա նա գալիս է,
վազում լեռների վրայով՝ ոստոստելով բլուրների վրա։_
(^9) _Եղբորորդիս նման է այծյամի կամ եղնիկների հորթերի՝
Բեթելի լեռների վրա։_
Հարսն օրիորդներին նշան է անում փեսայից
_Կանգնած է նա ահա մեր տան դրսում,
ձգվել է դեպի պատուհանները,
նայում է նա վանդակապատի միջով։_
(^10) _Իմ եղբորորդին պատասխանում է ինձ եւ ասում.
«Վե՛ր կաց, ե՛կ, մերձավո՛ր իմ, գեղեցի՛կ իմ, աղավնի՛ իմ։_
(^11) _Քանզի ահա անցավ ձմեռը,
Անձրեւներն անցան, գնացին-հեռացան։_
(^12) _Ծաղիկներ երեւացին մեր երկրում,
էտելու ժամանակը հասավ,
տատրակի ձայնը լսվեց մեր երկրում։_
(^13) _Իր բողբոջն ընձյուղեց թզենին,
ծաղկած որթերն իրենց հոտը բուրեցին։
Վե՛ր կաց, ե՛կ, մերձավո՛ր իմ, գեղեցի՛կ իմ, աղավնի՛ իմ։_
(^14) _Ե՛կ դու, աղավնյա՛կ իմ,
վեմի հովանու տակ՝ պարսպի պատվարի մոտ։
Ցո՛ւյց տուր ինձ երեսը քո,
լսելի՛ արա ինձ ձայնը քո, քանզի քաղցր է ձայնը քո,
եւ գեղեցիկ՝ դեմքը քո»։_
Փեսան այսպես է ասում օրիորդներին.
(^15) _Բռնե՛ք մեզ համար փոքրիկ աղվեսներին՝_


_այգիների ապականիչներին,
եւ մեր որթերը կծաղկեն։_
Հարսն այսպես է ասում.

(^16) _Իմ եղբորորդին իմն է, եւ ես՝ նրանը.
նա, որ հովվում է շուշանների մեջ։
Մինչ լույսն սկսի բացվել, եւ ստվերները ցրվեն._
(^17) _վերադարձի՛ր, եղբորորդի՛ իմ,
նմանվի՛ր այծյամի կամ եղնիկների ձագերի՝
խնկաբեր լեռների վրա։_
