
(^1) _Դպրապետին՝ քնարով։ Դավթի՝ սաղմոս իմաստության_
(^2) _Ո՛վ Աստված, ակա՛նջ դիր իմ աղոթքներին
Եվ մի՛ անտեսիր իմ խնդրանքները._
(^3) _Նայի՛ր ու լսի՛ր ինձ,
Քանզի ձանձրության մեջ տրտմեցի_
(^4) _Եվ խռովվեցի թշնամու ձայնից
Եվ մեղավորի պատճառած նեղությունից։
Անիրավությամբ սխալվեցին իմ մասին
Եվ բարկությամբ ոխ պահեցին իմ դեմ։_
(^5) _Սիրտս խռովվեց իմ մեջ, եւ մահվան երկյուղ եկավ վրաս։_
(^6) _Ահ ու դող եկավ ինձ վրա, եւ խավարը ծածկեց ինձ։_
(^7) _Ասում էի. «Մեկը լիներ, աղավնու պես թեւեր տար ինձ,
Որ թռչելով բարձրանայի,_
(^8) _Հեռանալով հանգստանայի անապատում»։_
(^9) _Ակնկալում էի Աստծուց, որ փրկեր ինձ
Զայրույթի կարճմտությունից,
Փոթորկվող նեղսրտությունից։_
(^10) _Խառնակի՛ր, Տե՜ր, եւ բաժանի՛ր նրանց լեզուները,
Քանզի անօրենություն եւ հակառակություն տեսա քաղաքի մեջ։_
(^11) _Նրա պարիսպների շուրջը գիշեր-ցերեկ անօրենություն է,
Չարիք եւ մեղք կա նրանց մեջ,_
(^12) _Եվ նրանց հրապարակներից չպակասեցին
Վաշխառությունն ու նենգությունը։_
(^13) _Քանզի եթե թշնամին լիներ նախատողը, գուցե համբերեի,
Կամ եթե ատելին լիներ իմ մասին դատարկ բաներ խոսողը,
Գուցե թաքնվեի նրանից։_
(^14) _Իսկ դո՛ւ, ո՜վ մարդ, ինձ հավասար ես,
Իմ առաջնորդն ես եւ իմ ծանոթը._
(^15) _Իմ ու քո կերակուրը քո ներկայությամբ դու էիր քաղցրացնում,
Քանզի միաբանությամբ գնում էինք Աստծու տունը։_
(^16) _Մահը պիտի գա նրանց վրա, եւ կենդանի-կենդանի դժոխք պիտի իջնեն,
Քանզի չարություն կա նրանց բնակավայրերում
Եվ նրանց մեջ։_
(^17) _Ես աղոթեցի Աստծուն, եւ Տերն ինձ լսեց։_
(^18) _Երեկոյան, առավոտյան եւ կեսօրին
Պատմեցի ու ասացի, եւ նա իմ ձայնը կլսի._
(^19) _Խաղաղությամբ կփրկի հոգիս մերձավորներիցս,
Քանզի ուժգին հարձակվեցին վրաս։_
(^20) _Աստված կլսի եւ կխոնարհեցնի նրանց,
Աստված, որ ժամանակներից առաջ է,
Քանզի չեն փոխվում նրանք եւ Աստծուց չեն վախենում._
(^21) _Մեկնեց իր ձեռքը՝ նրանց պատժելու,
Իսկ նրանք պղծեցին նրա օրենքները։_
(^22) _Նրա երեսի սրտմտությունից բաժանվեցին,
Բայց նա հասավ նրանց սրտերին։
Ձեթից ավելի փափուկ էին նրանց խոսքերը,
Բայց իրենք սլաքի էին նման։_
(^23) _Քո հոգսերը Տիրո՛ջը հանձնիր, եւ նա քեզ կկերակրի
Եվ արդարին հավիտյան սասանում չի տա։_
(^24) _Դու, Աստվա՛ծ, կիջեցնես նրանց ապականության վիհը.
Արյունահեղ եւ նենգավոր մարդիկ
Իրենց օրերի կեսին էլ չեն հասնի,
Իսկ ես, Տե՛ր, քեզ կհուսամ։_
