
Տկարների դէմ եթէ խիզախեմ`
Կսպառուեմ պիծակներից, եւ ինձ ի՞նչ պէտք են
առիւծներ այլեւս:
Պատառօտող արջերից եթէ ճողոպրեմ`
Արիւնածարաւ մժեղները ինձ պատահեն պիտի:
Եթէ ինչ-որ տեղ ես անհոգ նստեմ`
Ամենաչնչին մժղուկները վառուող կրակի
մոծիրների պէս շուրջս կմաղուեն:
Միեղջիւրանու եղջիւրից եթէ փախչեմ ու պրծնեմ`
Մորմոքեցուցիչ մանր մուների ճիրանները ինձ
պիտի կեղեքեն:
Շտեմարանի մի խորշը եթէ թաքնուեմ, կուչ գամ`
Մեղքի նմանակ գարշ ու տաղտկալի գորտերը
պիտի ինձ զզուեցնեն:
Անդաստաններում եթէ ինչ-որ տեղ գտնեմ ինձ
համար ու տեղաւորուեմ`
Շնաճանճերի տարմերը պիտի իմ շուրջը պատեն:
Մի կողմ եմ թողնում մորեխն ու մարախ – զօրքեր
զօրաւոր,
Ժանգը անկենդան, ուտիճը անտես, թրթուր
թունաւոր,
Ջուր թուացող կարկուտով ու ոչնչացնող եղեամով
հանդերձ,
Որոնք մեր աչքին թւում են թէեւ անզէն ու անզօր,


չնչին, չքոտի,
Բայց եւ Աստծոյ մի ակնարկութեամբ նրանք
խիստ գոռոզ եւ ուժգնաբար
Զարկեցին, դուրս հանեցին ու հալածեցին
յաղթականօրէն
Իր գաւազանով հպարտ եւ ամբարտաւան
բռնաւոր Փարաւոնին:
Սրանք են ահա մահացու խոցող, գաղտնի
վնասող, լլկող ու թաքուն
Տեսակները այն հոգեւոր անտես չարչարանքների,
Որոնք որպէս պատիժ ուղարկուեցին
եգիպտացոց` նրանց անօրէն գործերի համար:
