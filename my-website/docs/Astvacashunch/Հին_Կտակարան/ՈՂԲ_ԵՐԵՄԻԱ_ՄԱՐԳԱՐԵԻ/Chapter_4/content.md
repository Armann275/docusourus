
Ողբ ժողովրդի թշվառության մասին
(^1) _Ալեֆ Ինչպե՜ս խամրեց ոսկին,
գունաթափվեց սպիտակ արծաթը,
նրանց թանկագին քարերը հալվեցին ու ցրիվ եկան
իրենց ճանապարհների խաչմերուկներում։_
(^2) _Բեթ Սիոնի պատվական որդիները,
որ ավելի պատվական էին, քան թանկագին քարերը,
ինչպե՜ս համարվեցին խեցեղեն ամաններ՝
բրուտների ձեռքի աշխատանք։_
(^3) _Գիմել Ինչպես վիշապներ, նրանք մերկացրին իրենց ստինքները
եւ կաթ տվեցին իրենց կորյուններին.
իմ ժողովրդի որդիները տանջահար եղան,
եւ չկա բժշկություն նրանց համար.
անապատի ջայլամների պես տառապեցին նրանք։_
(^4) _Դալեթ Ծարավից կաթնակեր մանուկների լեզուներն իրենց քիմքերին կպան.
երեխաները հաց խնդրեցին,
բայց նրանց հաց կտրող չեղավ։_
(^5) _Հեյ Ովքեր կերակուրով էին սնվել,
ճանապարհների վրա սովամահ եղան,
ովքեր գրկերի մեջ գուրգուրանք ու գգվանք էին վայելել,
աղբանոցները գրկած՝ թաթավեցին ու թավալվեցին։_
(^6) _Վավ Իմ ժողովրդի դստեր մեղքերն ավելի շատացան,
քան կործանված Սոդոմի անօրենությունները.
նրանք փութով վեր էին կենում,
բայց նրանց ձեռքերի վաստակը ոչ մի տեղ չէր երեւում։_
(^7) _Զայն Նրանց ուխտավորները,
որոնք մաքուր էին,
ձյան պես սպիտակ,
կաթի պես անարատ,
փայլուն ինչպես շափյուղա, ակնեղեն, իրենց հատուցման ժամանակ_
(^8) _Խեթ ածուխի նման սեւացավ նրանց տեսքը,
ու ոչ ոք չէր ճանաչում նրանց.
նրանց դրել էին ճանապարհների խաչմերուկներում։
Նրանց կաշին ոսկորներին էր կպել. նրանք կոշտացել ու չորացած փայտ էին դարձել։_
(^9) _Տեթ Սրից հասած վերքերից
ընկածներն ավելի բախտավոր էին,
քան սովից մեռածները։
Խումբ-խումբ շարժվում էին վիրավոր մարդիկ։_
(^10) _Յոդ Գթասիրտ կանանց ձեռքերը եփեցին իրենց մանուկներին,
որոնք իմ ժողովրդի դստեր կործանման ժամանակ
նրանց համար կերակուր դարձան։_
(^11) _Կաֆ Տերն ի կատար ածեց իր ցասումն ու բարկությունը,
թափեց իր ցասումն ու բարկությունը
եւ կրակ բորբոքեց Սիոնում,
որը լափեց նրա հիմքերը։_
(^12) _Լամեդ Աշխարհում գոյություն ունեցող բոլոր երկրների թագավորները չհավատացին,
թե թշնամին կարող է ներս մտնել Երուսաղեմի դարպասներից։_
(^13) _Մեմ Բայց դա տեղի ունեցավ նրանց մարգարեների մեղքով,
նրանց քահանաների մեղքով,
քանզի նրանք այնտեղ թափում էին արդար մարդկանց արյունը։_
(^14) _Նուն Ճանապարհների գլխին ցնցվեց ու սասանվեց նրանց զորությունը,
մեռածների արյամբ պղծվեցին ու թաթախվեցին այնպես,
որ նրանց հագուստները հնարավոր չէր մաքուր վիճակում նրանց վրայից հանել։_
(^15) _Սամեխ «Հեռո՛ւ կացեք,
պի՛ղծ անվանեք նրանց,
հեռո՛ւ մնացեք,
հեռո՛ւ մնացեք,
մի՛ մոտեցեք»։
Եվ նրանք շարժվեցին ու բարկացած հեռացան։
«Ասե՛ք հեթանոսներին,
որ նրանք այլեւս չշարունակեն ապրել նրանց մեջ»։_


(^16) _Այն Մեր կենդանության ժամանակ իսկ նվաղեցին մեր աչքերը իզուր օգնություն սպասելուց,
որովհետեւ զուր տեղը մենք նրանց հսկիչ էինք կարգել սնոտի բաների վրա։_
(^17) _Պե Տերն իր երեսը շրջել է նրանցից
եւ այլեւս չի նայելու նրանց։
Քահանաները չլսեցին ծերերին,
նրանց որդիների նկատմամբ անողորմ եղան։
Աչքներս պահած՝ նայում էինք այն ազգերին,
որոնք մեզ չէին կարող փրկել։_
(^18) _Ցադե Որսացին մեզ.
մի փոքր ժամանակ եւս,
եւ մեզ սպանած-բնաջնջած կլինեն մեր քաղաքներից։
Հասել է ժամը, հասել է ժամանակը,
լրացան մեր օրերը,
լրացան ժամանակները։_
(^19) _Քոֆ Լեռների վրա մեզ հալածողները թեթեւաշարժ են.
նրանք, ինչպես երկնային արծիվներ,
ճախրեցին բարձր լեռների վրա
եւ անապատում դարան մտած՝ պաշարեցին մեզ։_
(^20) _Ռեշ Տեր Քրիստոսը մեր անձի շունչն է.
իրենց ապականությամբ նրանք պաշարեցին նրան,
մինչդեռ մենք մտածում էինք,
թե կնստենք նրա հովանու տակ
եւ կապրենք հեթանոսների մեջ։_
(^21) _Շին Ցնծա՛ եւ ուրախացի՛ր, ո՛վ եդովմացիների դուստր,
որ բնակվում ես օստացիների այդ երկրում,
քեզ էլ կհասնի այս բաժակը.
վեր կկենաս ու կխմես,
կխմես ու նորից կվերադարձնես։_
(^22) _Տավ Քո անօրենությունները պիտի վերջ գտնեն, Սիո՛ն,
եւ դու այլեւս չպիտի պատժվես.
բայց քեզ, ո՛վ Եդովմի դուստր,
քո մեղքերի համար Տերն այցելելու եկավ՝
հայտնի դարձնելով քո բոլոր ամբարշտությունները։_
