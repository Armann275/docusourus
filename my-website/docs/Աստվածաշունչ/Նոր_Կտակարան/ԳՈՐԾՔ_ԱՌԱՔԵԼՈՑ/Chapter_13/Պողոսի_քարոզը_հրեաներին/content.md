
(^1) Անտիոքում գտնվող եկեղեցում կային մի քանի մարգարեներ եւ ուսուցիչներ՝ Բառնաբասը եւ Շմավոնը, որ կոչվում
էր Նիգեր, Ղուկիոս Կյուրենացին, Մանայենը՝ Հերովդես չորրորդապետի դայեկորդին, եւ Սողոսը։ 2 Մինչ նրանք Տիրոջ
պաշտամունքի մեջ էին եւ ծոմ էին պահում, Սուրբ Հոգին ասաց նրանց. «Առանձնացրե՛ք ինձ համար Բառնաբասին եւ
Սողոսին այն գործի համար, որին ես կոչել եմ նրանց»։ 3 Այն ժամանակ ծոմ պահելով եւ աղոթելով՝ ձեռք դրեցին նրանց
վրա եւ ուղարկեցին։


Առաքյալների քարոզչությունը Կիպրոսում
(^4) Նրանք, Սուրբ Հոգուց ուղարկված, իջան Սելեւկիա ու այնտեղից նավարկեցին դեպի Կիպրոս։ 5 Սալամինա
հասնելով՝ հրեաների ժողովարաններում Աստծու խոսքն էին քարոզում՝ որպես օգնական ունենալով նաեւ
Հովհաննեսին։ 6 Շրջելով ամբողջ կղզին մինչեւ Պաֆոս՝ այնտեղ գտան ոմն մոգի՝ մի հրեա սուտ մարգարեի, որի անունը
Բարեհեսու էր։ 7 Նա բդեշխի փոխանորդ Սերգիոս Պողոսի հետ էր ապրում, որը իմաստուն մարդ էր։ Սերգիոսը,
աղաչելով Բառնաբասին եւ Սողոսին, կամենում էր լսել Աստծու խոսքը։ 8 Բայց նրանց դեմ դուրս եկավ Եղիմաս մոգը
(որովհետեւ նրա անունն այսպես է թարգմանվում) եւ ուզում էր բդեշխի փոխանորդին հավատից շեղել։ 9 Իսկ Սողոսը,
որը նույն Պողոսն է, Սուրբ Հոգով լցված, նայեց նրան 10 ու ասաց. «Դու, որ լի ես ամեն նենգությամբ ու
խորամանկությամբ, որդի՛ սատանայի, թշնամի՛ ամեն արդարության, Տիրոջ ուղիղ ճանապարհները շեղելուց չե՞ս
դադարելու։ 11 Եվ արդ, ահա Տիրոջ ձեռքը քեզ վրա է. կույր կլինես ու միառժամանակ արեւ չես տեսնի»։ Անմիջապես նրա
վրա մեգ ու խավար իջավ. եւ խարխափելով առաջնորդողներ էր փնտրում։ 12 Այն ժամանակ բդեշխի փոխանորդը,
պատահածները տեսնելով, հավատաց՝ զարմանալով Տիրոջ վարդապետության վրա։
(^13) Պաֆոսից խարիսխ վերցնելով՝ Պողոսը եւ իր հետ եղողները եկան Պամփյուլիայի Պերգե քաղաքը։ Իսկ
Հովհաննեսը, նրանցից բաժանվելով, Երուսաղեմ վերադարձավ։ Նրանք էլ,^14 Պերգեից գնալով, եկան Պիսիդյան Անտիոք
քաղաքը եւ շաբաթ օրը ժողովարան մտնելով՝ նստեցին։ 15 Օրենքի ու մարգարեների ընթերցումից հետո
ժողովրդապետերը նրանց մոտ մարդ ուղարկեցին ու ասացին. «Եղբայրնե՛ր, եթե ժողովրդին ասելու մխիթարանքի
խոսքեր ունեք, խոսե՛ք»։
(^16) Պողոսը ոտքի կանգնեց, ձեռքով նշան արեց ու ասաց. «Ո՛վ իսրայելացիներ եւ դուք՝ մյուսներդ, որ պաշտում եք մեկ
Աստծուն, լսե՛ք.^17 Իսրայելի այս ժողովրդի Աստվածն ընտրեց մեր հայրերին եւ եգիպտացիների երկրում պանդխտության
ժամանակ ժողովրդին բարձրացրեց ու հզոր բազուկով նրան այնտեղից հանեց։ 18 Եվ շուրջ քառասուն տարի շարունակ
անապատում կերակրեց նրանց։ 19 Իսկ Քանանի երկրում յոթ ազգեր խորտակելով՝ նրանց հողն իբրեւ ժառանգություն
տվեց նրանց շուրջ չորս հարյուր հիսուն տարի։ 20 Եվ դրանից հետո նրանց տվեց դատավորներ՝ մինչեւ Սամուել
մարգարեն։ 21 Այնուհետեւ թագավոր խնդրեցին, ու Աստված նրանց թագավոր տվեց Բենիամինի ցեղից Կիսի որդուն՝
Սավուղին, քառասուն տարի։ 22 Եվ երբ նրան փոխեց, նրանց համար մեջտեղ բերեց Դավթին՝ որպես թագավորի, որի
մասին եւ վկայելով՝ ասաց. _“Գտա Հեսսեի որդի Դավթին՝ իմ սրտով մի մարդու, որը պիտի կատարի իմ ամբողջ կամքը”_
(Սաղ. 88(89).21)։ 23 Աստված, ըստ իր խոստման, սրա սերնդից Իսրայելի համար հանեց մի փրկչի՝ Հիսուսին։ 24 Նրանից
առաջ Հովհաննեսն Իսրայելի ամբողջ ժողովրդին արդեն քարոզել էր ապաշխարության մկրտությունը։ 25 Եվ երբ
Հովհաննեսն իր գործունեության ընթացքն ավարտեց, ասաց. “Իմ մասին ի՞նչ եք կարծում, ո՞վ եմ. ես Քրիստոսը չեմ, այլ
ահա իմ հետեւից գալիս է նա, որի ոտքերի կոշիկներն արձակելու արժանի չեմ”։ 26 Եղբայրնե՛ր, Աբրահամի տոհմի
որդինե՛ր եւ ձեր մեջ նրանք, որ Աստծուց երկնչում են, ձե՛զ ուղարկվեց փրկության այս խոսքը։ 27 Բայց Երուսաղեմում
բնակվողները եւ նրանց իշխանավորները չճանաչեցին Հիսուսին եւ նրան դատապարտելով՝ կատարեցին մարգարեների
խոսքը, որն ամեն շաբաթ ընթերցում էին։ 28 Եվ մահվան արժանի ոչ մի հանցանք չգտնելով՝ Պիղատոսին խնդրեցին
սպանել նրան։ 29 Երբ կատարեցին նրա մասին գրված ամեն բան, խաչափայտից իջեցնելով՝ գերեզման դրեցին։ 30 Բայց
Աստված մեռելներից հարություն տվեց նրան, որ բազում օրեր շարունակ երեւաց նրանց,^31 ովքեր նրա հետ Գալիլեայից
Երուսաղեմ էին բարձրացել եւ ովքեր ներկայումս էլ ժողովրդի առաջ նրա վկաներն են։ 32 Եվ մենք ձեզ ավետարանում
ենք մեր հայրերին տրված խոստումը։ 33 Քանզի Աստված նույնը կատարեց մեզ՝ նրանց որդիների համար՝ հարություն
տալով Հիսուսին, ինչպես գրված է երկրորդ Սաղմոսում.
_“Դու իմ Որդին ես,
եւ ես այսօր ծնեցի քեզ” (Սաղ. 2.7)։_
(^34) Եվ որ նրան հարություն տվեց մեռելներից ու այլեւս ապականության չի դառնալու, այդ մասին այսպես է
ասում. _“Ձեզ պիտի տամ Դավթին խոստացված սրբությունները”_ (Ես. 55.3)։
(^35) Ուստի եւ մի ուրիշ տեղում ասում է. _“Քո Սրբին ապականություն տեսնել չես տա”_ (Սաղ. 15(16).10)։
(^36) Սակայն Դավիթն իր սերնդի ժամանակ ծառայեց եւ Աստծու կամքով վախճանվեց ու գնաց-միացավ իր հայրերին,
եւ նրա մարմինն ապականություն տեսավ։ 37 Բայց Հիսուսը, որին Աստված հարություն տվեց, ապականություն չտեսավ։
(^38) Եղբայրնե՛ր, թող ձեզ հայտնի լինի, որ նրանով է ձեզ համար մեղքերի թողություն ավետարանվում, (^39) եւ այն ամենից,
որոնցից չկարողացաք Մովսեսի օրենքով արդարանալ, նրանով կարդարանա նա, ով հավատում է։ 40 Զգո՛ւյշ եղեք, գուցե
ձեր գլխին գա այն, ինչ ասված է մարգարեների գրքերում.
(^41) _“Տեսե՛ք, արհամարհողնե՛ր,
եւ զարմացե՛ք ու չքվե՛ք.
որովհետեւ ես ձեր օրերում մի գործ եմ անելու,
մի գործ, որին չպիտի հավատաք,
եթե որեւէ մեկը ձեզ պատմի այն” (Ամբ. 1.5)»։_
(^42) Երբ Բառնաբասն ու Պողոսն այնտեղից ելան, աղաչում էին, որ մյուս շաբաթ էլ նույն բաները խոսեն իրենց։ 43 Եվ
երբ ժողովուրդը ցրվեց, հրեաներից եւ աստվածապաշտներից շատերը գնում էին Պողոսի եւ Բառնաբասի հետեւից, որոնք
խոսում էին նրանց հետ ու համոզում, որ շարունակեն մնալ Աստծու շնորհի մեջ։ 44 Երբ հաջորդ շաբաթ օրը եկավ, գրեթե
ամբողջ քաղաքը հավաքվեց Աստծու խոսքը լսելու։ 45 Երբ հրեաներն այդ բազմությունը տեսան, նախանձով լցվեցին եւ
Պողոսի ասածներին ընդդիմախոսելով՝ հայհոյում էին։ 46 Իսկ Պողոսն ու Բառնաբասը համարձակ կերպով ասում էին.
«Նախ ձեզ պետք է Աստծու խոսքը խոսեինք, բայց քանի որ դուք այն մերժում եք եւ ձեզ արժանի չեք համարում
հավիտենական կյանքի, ահա մենք դառնում ենք դեպի հեթանոսները։ 47 Քանզի Տերն այսպես պատվիրեց մեզ.
_“Քեզ դրեցի որպես հեթանոսների լույս,
որպեսզի դու փրկության միջոց լինես մինչեւ երկրի ծագերը” (Ես. 49.6, հմմտ. 42.6)»։_


(^48) Այս բանը լսելով՝ հեթանոսներն ուրախացան եւ փառավորում էին Տիրոջ խոսքը։ Եվ հավատացին նրանք, ովքեր
սահմանված էին հավիտենական կյանքի համար։ 49 Եվ Աստծու խոսքը գնալով տարածվում էր ամբողջ գավառում։
(^50) Բայց հրեաներն աստվածապաշտ երեւելի կանանց ու քաղաքի գլխավորներին գրգռեցին եւ, Պողոսի ու Բառնաբասի
դեմ հալածանք հարուցելով, իրենց սահմաններից նրանց դուրս հանեցին։ 51 Եվ նրանք, իրենց ոտքերի փոշին նրանց վրա
թափ տալով, եկան Իկոնիոն։ 52 Աշակերտները լցվեցին ուրախությամբ եւ Սուրբ Հոգով։
