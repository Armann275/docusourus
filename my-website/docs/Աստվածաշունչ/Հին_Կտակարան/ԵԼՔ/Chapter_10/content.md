
8. Մորեխներ

(^1) Տերն ասաց Մովսեսին. «Մտի՛ր փարավոնի մոտ, որովհետեւ ես կարծրացրել եմ նրա ու նրա պաշտոնյաների
սրտերը, որպեսզի իմ պատիժները հերթով թափվեն նրանց վրա,^2 որպեսզի դուք պատմեք ձեր որդիներին ու ձեր
որդիների որդիներին, թե ինչպե՛ս վարվեցի եգիպտացիների հետ եւ ի՛նչ հրաշքներ գործեցի, որպեսզի ճանաչեք, որ ես եմ
Տերը»։
(^3) Մովսեսն ու Ահարոնը մտան փարավոնի մոտ եւ ասացին նրան. «Այսպես է ասում Տերը՝ եբրայեցիների Աստվածը.
“Մինչեւ ե՞րբ չես պատկառելու ինձնից։ Արձակի՛ր իմ ժողովրդին, որպեսզի պաշտեն ինձ։ 4 Եվ եթե չկամենաս արձակել
իմ ժողովրդին, վաղն իսկ՝ հենց այս ժամին, անթիվ-անհամար մորեխ կթափեմ քո տարածքների վրա։ 5 Դրանք կծածկեն
ողջ երկրի երեսը, եւ դու չես կարողանա տեսնել երկիրը։ Դրանք կուտեն կարկուտից փրկվածը, կխժռեն բոլոր տունկերը,
որ բուսել են երկրի վրա ձեզ համար։ 6 Քո տները, քո պաշտոնյաների տները եւ եգիպտացիների ողջ երկրի բոլոր տներն
այնպես կլցվեն մորեխներով, որ ո՛չ ձեր հայրերը, ո՛չ էլ նրանց նախահայրերը երբեք չեն տեսել երկրի վրա՝ իրենց ծնված
օրից մինչեւ այսօր”»։ Եվ Մովսեսը դուրս եկավ փարավոնի մոտից։
(^7) Փարավոնի պաշտոնյաները նրան ասացին. «Մինչեւ ե՞րբ պիտի տառապենք։ Արձակի՛ր մարդկանց, որպեսզի
պաշտեն Տիրոջը՝ իրենց Աստծուն, թե՞ ցանկանում ես տեսնել, թե ինչպե՛ս է կործանվում Եգիպտոսը»։ 8 Եվ նրանք
Մովսեսին ու Ահարոնին վերադարձրին փարավոնի մոտ։ Եվ նրանց ասաց. «Գնացեք պաշտե՛ք Տիրոջը՝ ձեր Աստծուն։
Սակայն ովքե՞ր են լինելու գնացողները»։ 9 Մովսեսն ասաց. «Գնալու ենք մեր երիտասարդներով ու ծերերով, մեր
տղաներով ու դուստրերով, մեր արջառներով ու ոչխարներով, որովհետեւ Տիրոջ՝ մեր Աստծու տոնն է»։ 10 Եվ նրանց
ասաց. «Թող այդպես լինի։ Տերը ձեզ հետ։ Պատրաստ եմ ձեզ արձակելու, բայց ոչ ձեր ունեցվածքը։ Երեւում է, որ չար
մտադրություն ունեք։ 11 Այդպես չի լինի, այլ միայն տղամարդիկ թող գնան եւ պաշտեն Աստծուն, քանի որ այդքան ուզում
եք»։ Եվ նրանց վռնդեցին փարավոնի մոտից։
(^12) Տերն ասաց Մովսեսին. «Ձեռքդ մեկնի՛ր եգիպտացիների երկրի վրա, եւ մորեխ կելնի եգիպտացիների երկրի վրա
եւ կուտի երկրի այն ողջ բուսականությունն ու ծառերի պտուղները, որ փրկվել են կարկուտից»։ 13 Մովսեսը ձեռքը մեկնեց
դեպի երկինք, եւ Տերը մի ամբողջ ցերեկ ու գիշեր հարավային հողմ բարձրացրեց երկրի վրա։ Երբ առավոտ եղավ,
հարավային հողմն առավ մորեխն 14 ու ցրեց եգիպտացիների ողջ երկրի վրա ու սփռեց նրա տարածքների վրա։ Դրանից
առաջ այդքան մորեխ չէր եղել եւ ոչ էլ դրանից հետո։ 15 Մորեխը ծածկեց ողջ երկիրը, եւ երկիրն ապականվեց։ Կերավ
երկրի ողջ բուսականությունն ու ծառերի պտուղները, որ փրկվել էին կարկուտից։ Եգիպտացիների ողջ երկրում կանաչ
բան չմնաց ո՛չ ծառերի, ո՛չ էլ դաշտային տունկերի վրա։
(^16) Փարավոնը շտապ կանչեց Մովսեսին ու Ահարոնին եւ ասաց. «Մեղանչեցի Տիրոջ՝ ձեր Աստծու եւ ձեր առաջ։ 17 Արդ,
ներե՛ք իմ այս հանցանքը եւս եւ աղաչե՛ք Տիրոջը՝ ձեր Աստծուն, որ ինձ ազատի այս մորեխներից»։ 18 Մովսեսը ելավ
փարավոնի մոտից եւ աղոթքի կանգնեց առ Աստված։ 19 Աստված ծովի կողմից սաստիկ հողմ բարձրացրեց. հողմն առավ
մորեխն ու լցրեց Կարմիր ծովը։ Եվ եգիպտացիների ողջ երկրում մորեխ չմնաց։ 20 Տերը կարծրացրեց փարավոնի սիրտը,
եւ նա չարձակեց Իսրայելի որդիներին։

9. Թանձրամած խավար

(^21) Տերն ասաց Մովսեսին. «Ձեռքդ մեկնի՛ր դեպի երկինք, եւ եգիպտացիների երկրի վրա խավար կտիրի, թանձրամած
խավար»։ 22 Մովսեսը ձեռքը մեկնեց դեպի երկինք, եւ եգիպտացիների ողջ երկրի վրա երեք օր խավար, մեգ ու մութ եղավ։
(^23) Ոչ ոք եղբորը երեք օր չտեսավ, երեք օր ոչ ոք իր անկողնուց չելավ, մինչդեռ Իսրայելի բոլոր որդիների բոլոր
բնակավայրերում լույս էր։
(^24) Փարավոնը կանչեց Մովսեսին ու Ահարոնին եւ ասաց նրանց. «Գնացեք պաշտե՛ք Տիրոջը՝ ձեր Աստծուն, բայց ձեր
արջառն ու ոչխարը թողե՛ք այստեղ, իսկ մնացածը թող գա ձեզ հետ»։ 25 Մովսեսն ասաց. «Ողջակիզության ու
զոհաբերության անասուններ էլ դու պիտի տաս մեզ, որ մատուցենք Տիրոջը՝ մեր Աստծուն։ 26 Մեր անասուններն էլ մեզ
հետ պիտի գնան. մենք մի կճղակ անգամ չենք թողնելու այստեղ, որովհետեւ Տիրոջը՝ մեր Աստծուն, դրանցից պիտի զոհ
մատուցենք։ Մինչեւ մեր այնտեղ հասնելը մենք դեռ չգիտենք, թե ի՛նչ պիտի զոհաբերենք Տիրոջը՝ մեր Աստծուն»։ 27 Տերը
կարծրացրեց փարավոնի սիրտը, եւ փարավոնը չկամեցավ արձակել նրանց։ 28 Փարավոնն ասաց. «Հեռացի՛ր ինձնից.
զգո՛ւյշ եղիր, այլեւս չհամարձակվես իմ աչքին երեւալ, որովհետեւ որ օրը երեւաս ինձ, կմեռնես»։ 29 Իսկ Մովսեսը
պատասխանեց. «Ինչպես ասացիր. այլեւս ինձ չես տեսնի»։
