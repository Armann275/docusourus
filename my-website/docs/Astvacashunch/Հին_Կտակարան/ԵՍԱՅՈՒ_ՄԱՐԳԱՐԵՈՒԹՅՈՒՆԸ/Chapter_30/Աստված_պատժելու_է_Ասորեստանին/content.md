
Ամոթալի դաշինք Եգիպտոսի հետ
(^1) Այսպես է ասում Տերը.
_«Վա՜յ ձեզ, ապստա՛մբ որդիներ,
քանի որ խորհուրդ եք անում,
բայց ոչ իմ կամքով,
դաշինք եք կռում,
բայց ոչ իմ Հոգով,
մեղքերի վրա մեղքեր եք բարդում։_
(^2) _Առանց ինձ հարցնելու գնում իջնում էիք եգիպտացիների երկիրը՝
փարավոնից օգնություն գտնելու եւ եգիպտացիներին ձեզ թիկունք դարձնելու։_
(^3) _Բայց փարավոնի պաշտպանությունը ձեզ համար ամոթ է լինելու,
իսկ եգիպտացիներին ապավինածներին՝ նախատինք._


(^4) _որովհետեւ Տայանի երկրում իշխանները չար պատգամաբերներ են.
զուր տեղը ջանք կթափե՞ն_^5 _մի ժողովրդի համար,
որից ո՛չ շահ եւ ո՛չ էլ օժանդակություն ու օգուտ է լինելու իրենց,
այլ ամոթ ու նախատինք»։_
(^6) Տեսիլք անապատում նեղության եւ տառապանքի մեջ գտնվող չորքոտանիների մասին։
_Առյուծն ու առյուծի կորյունը
եւ իժերն ու թռչող իժերի ձագերը,
իրենց գանձերը էշերին բարձած եւ իրենց հարստությունը ուղտերի վրա դրած,
գնում են մի ազգի մոտ,
որից իրենց օգուտ ու օժանդակություն չի լինելու,
այլ ամոթ ու նախատինք։_
(^7) _Եգիպտացիներին, որոնք իզուր եւ ապարդյուն են օգնում ձեզ, հայտնի՛ր.
«Զուր է ձեր այդ մխիթարությունը»։_
(^8) _Արդ, նստի՛ր ու գրի՛ր տախտակի վրա եւ գրքի մեջ,
որպեսզի դա պահպանվի իր ժամանակի համար եւ հավիտյանս հավիտենից,_
(^9) _քանզի ժողովուրդն անհավատ է, որդիները՝ սուտ,
որոնք չկամեցան հետեւել Աստծու օրենքին։_
(^10) _Նրանք մարգարեներին ասում էին.
«Մի՛ ահազանգեք, այլ խոսե՛ք մեզ հետ
ու մեզ պատմե՛ք մեկ այլ մոլորության մասին._
(^11) _մեզ հե՛տ դարձրեք այդ ճանապարհից,
հեռացրե՛ք մեզ այդ շավղից,
մեր միջից հանե՛ք Իսրայելի Աստծու օրենքները»։_
(^12) _Դրա համար էլ այսպես է ասում Տերը՝ Իսրայելի Սուրբը.
«Որովհետեւ դուք անարգեցիք այդ խոսքերը
եւ ապավինեցիք սնոտի ստին,
տրտնջացիք եւ հույս դրեցիք դրա վրա,_
(^13) _այդ պատճառով էլ ձեր մեղքերը ձեզ համար պիտի դառնան այն անառիկ քաղաքի՝
իսկույն խորտակված պարսպի պես,
որը գրավված է,
եւ որին հանկարծակի կործանում է հասել։_
(^14) _Նրա կործանումը նման է լինելու բրուտի խեցե անոթի ջարդվելուն,
այնքան մանր փշրված,
որ որեւէ մեկը դրանից մի կտոր էլ չգտնի,
որպեսզի դրանով կրակ վերցնի
եւ կամ կարողանա մի քիչ ջուր առնել»։_
(^15) Այսպես է ասում Տերը՝ Իսրայելի սուրբ Աստվածը.
_«Երբ դարձի գաս եւ հոգոց հանես,
այն ժամանակ կապրես եւ կիմանաս,
թե որտե՛ղ ես գտնվում»։ Որովհետեւ հույսդ դրել էիր սնոտի բաների վրա,
դրա համար էլ սնոտի դարձավ եւ ձեր զորությունը։
Դուք չէիք կամենում լսել,_
(^16) _այլ ասում էիք.
«Մենք կփախչենք մեր երիվարներով»։
Դրա համար էլ փախստական պիտի դառնաք։
Ասում էիք. «Մենք կփախչենք մեր արագընթաց երիվարներով»։
Դրա համար առավել արագընթաց պիտի լինեն նրանք,
ովքեր ձեզ հալածելու են._
(^17) _քանի որ մեկի աղաղակից հազարը պիտի փախչի,
հինգի աղաղակից՝ շատերը,
մինչեւ որ մնաք լեռան վրա ցցված ձողի նման
եւ կամ բլրի վրա կանգնեցված քարակոթողի պես։_
(^18) _Սակայն շուտով Աստված նորից գթալու է ձեզ,
դրա համար էլ բարձրանալու է, որպեսզի ողորմի ձեզ։
Տերը՝ Աստված, մեր դատավորն է։
Երանի՜ բոլոր նրանց, ովքեր սպասում են նրան,_
(^19) _որովհետեւ սուրբ ժողովուրդը պիտի բնակվի Սիոնում։
Երուսաղեմը լացով պաղատեց,
թե՝ ողորմի՛ր ինձ։
Պիտի ողորմի քեզ,
պիտի գթա քո ձայնին ու աղաղակին,
հենց որ տեսնի ու լսի քեզ։_
(^20) _Տերը նեղության հաց_


եւ կարոտության ջուր պիտի տա քեզ.
էլ քեզ չեն մոտենալու նրանք, ովքեր մոլորեցնում էին քեզ,
որովհետեւ աչքերդ տեսնելու են քեզ մոլորեցնողներին,
(^21) _եւ ականջներդ քեզ մոլորեցնողների հետեւից լսելու են նրանց ասած խոսքերը՝
«Սա է ճանապարհը, այստեղով գնանք» եւ կամ՝
«Դեպի ա՛ջ» կամ «Դեպի ձա՛խ»։_
(^22) _Դու պիտի պղծես արծաթապատ եւ ոսկեպատ կուռքերը,
պիտի փշրես դրանք եւ թափես դաշտանի ջրի նման,
պիտի հեռացնես դրանք աղբի նման։_
(^23) _Այն ժամանակ քո հողի սերմերի համար անձրեւ պիտի լինի,
քո հողի հացն ու բերքը առատ ու հուռթի պիտի լինեն,
եւ այն օրը քո հոտերը պարարտ ու ընդարձակ վայրում պիտի արածեն։_
(^24) _Ձեր արջառներն ու եզները, որոնք հողն են վարում,
հարդ պիտի ուտեն՝ կամնված գարու հետ։_
(^25) _Այն օրը բոլոր բարձր լեռների
եւ բոլոր բարձրաբերձ բլուրների վրա ջուր պիտի բխի,
երբ ոչնչանան շատերը, եւ կործանվեն աշտարակները։_
(^26) _Լուսնի լույսն արեգակի լույսի պես պիտի լինի,
իսկ արեգակի լույսը յոթնապատիկ շատ պիտի լինի,
պիտի դառնա յոթ օրվա լույսի չափ,
այն օրը Տերը պիտի բուժի իր ժողովրդի կրած հարվածը,
պիտի բուժի քո վերքերի ցավերը։_
(^27) _Ահավասիկ, երկար տարիներ ու բազում ժամանակներ անց
պիտի գա Տիրոջ անունը՝
բարկությամբ վառված եւ փառքով լի.
բարկությամբ լի են լինելու նրա շուրթերի ու բերանի խոսքերը։
Նրա բարկությունն ու ցասումը կրակի պես պիտի լափեն,_
(^28) _իսկ նրա հոգին ձորը լցվող հորդահոս հեղեղի պես
պիտի հասնի մինչեւ պարանոցը։
Եվ պիտի բաժանի ու խռովության մատնի ազգերին՝
իրենց սնոտի մոլորության համար, մոլորությունը
պիտի հալածի նրանց
եւ նրանց դեմ հանդիման հանի։_
(^29) _Մի՞թե դուք հանապազ ուրախությամբ պիտի մտնեք իմ սրբությունները,
մի՞թե ամեն ժամ տոնախմբություններով,
ցնծությամբ ու փողերով պիտի մուտք գործեք Տիրոջ լեռը՝
Իսրայելի սուրբ Աստծու մոտ։_
(^30) _Տերը լսելի պիտի դարձնի իր փառավոր ձայնը,
ցույց պիտի տա իր բազկի զայրույթը՝
սրտմտությամբ ու ցասման ամենակուլ բոցով,
կրակ սփռող իր ահավոր բարկությամբ,
ինչպես եւ ջրհեղեղով ու սաստկատարափ կարկուտով։_
(^31) _Ասորեստանցիները պիտի ընկճվեն Տիրոջ ձայնից
եւ այն հարվածներից, որ նա է հասցնելու նրանց։_
(^32) Եվ իրենց օգնականները, որոնց վրա հույս էին դրել, ամեն կողմից շրջապատման մեջ են առնելու նրան. փողերով
ու թմբուկով նրանք շատ անգամ փոխնիփոխ պիտի կռվեն նրանց դեմ ու ոչ թե վաղօրոք, այլ հենց ժամանակին
վրեժխնդիր պիտի լինեն նրանցից։
(^33) _Եվ արդ, մի՞թե ձեզ համար եւս նախատեսված է թագավորել։
Խոր ձորի մեջ փայտ է դիզված,
մեծ փայտակույտն է բորբոքվել հրով.
Տիրոջ զայրույթն է բորբոքված ծծմբով լի ձորի պես։_
