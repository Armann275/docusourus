
Պողոսի ճանապարհորդությունը Մակեդոնիայում եւ Հունաստանում
(^1) Երբ ամբոխը հանդարտվեց, Պողոսը կանչեց աշակերտներին ու նրանց մխիթարելով՝ հրաժեշտի ողջույն տվեց եւ
ելավ գնաց Մակեդոնիա։ 2 Այդ կողմերում շրջելուց եւ նրանց բազում խոսքերով մխիթարելուց հետո եկավ հարավային
Հունաստան։ 3 Մոտ երեք ամիս այնտեղ անցկացնելուց հետո, մինչ կամենում էր Ասորիք բարձրանալ, հրեաների կողմից
նրա դեմ դավ նյութվեց, ուստի որոշեց Մակեդոնիայով վերադառնալ։ 4 Եվ նրա հետ մինչեւ Ասիա գնացին Պյուռոսի որդի
Սոսիպատրոս Բերիացին, թեսաղոնիկեցիներից՝ Արիստարքոսը եւ Սեկունդոսը, Գայիոս Դերբացին ու Տիմոթեոսը եւ
ասիացիներ Տյուքիկոսն ու Տրոփիմոսը։ 5 Սրանք նախապես էին գնացել եւ մեզ Տրովադայում էին սպասում։ 6 Իսկ մենք
Բաղարջակերաց տոնի օրերից հետո նավարկեցինք Փիլիպպեից ու հինգ օրից հասանք Տրովադա՝ նրանց մոտ, որտեղ
էլ կանգ առանք յոթ օր։
(^7) Մի շաբաթ օր, մինչ հավաքվել էինք հաց կտրելու, Պողոսը խոսում էր նրանց հետ, եւ քանի որ հաջորդ օրը գնալու
էր, խոսքը երկարեց մինչեւ կեսգիշեր։ 8 Վերնատանը, որտեղ հավաքված էինք, բազում լապտերներ կային։ 9 Իսկ Եվտիքոս
անունով մի երիտասարդ նստել էր պատուհանին ու խոր քուն էր մտել։ Երբ Պողոսի խոսքը երկարեց, նա, խոր քնից
թուլացած, երրորդ հարկից ցած ընկավ, ու նրան մեռած վերցրին։ 10 Իջնելով՝ Պողոսն ընկավ նրա վրա, նրան իր գիրկն
առավ ու ասաց. «Մի՛ խռովվեք, քանի որ սրա հոգին դեռ վրան է»։ 11 Հետո վեր ելավ, հացը կտրեց ու կերավ. եւ մինչեւ
առավոտ շատ բաներ եւս խոսեց ու ապա մեկնեց։ 12 Իսկ պատանուն կենդանի ներս բերեցին եւ մեծապես մխիթարվեցին։
(^13) Իսկ մենք, նավ նստելով, նավարկեցինք դեպի Ասոն. հույս ունեինք այնտեղից Պողոսին նորից վերցնելու,
որովհետեւ այդպես էր պատվիրել, քանի որ ինքը ցամաքով էր գնալու։ 14 Երբ նա Ասոնում հանդիպեց մեզ, նրան վերցրինք
ու եկանք Միտիլինե։ 15 Այստեղից նավարկելով՝ հաջորդ օրը հասանք Քիոսի դիմացը, մյուս օրը՝ Սամոս, հետեւյալ օրը՝
Միլետոն,^16 որովհետեւ Պողոսը մտադիր էր նավարկել Եփեսոսի մոտով, որպեսզի Ասիայում ժամանակ չկորցնի, քանի
որ շտապում էր, եթե հնարավոր լիներ, Պենտեկոստեի օրը Երուսաղեմ հասնել։
(^17) Միլետոնից Եփեսոս մարդ ուղարկելով՝ կանչեց եկեղեցու երեցներին։ 18 Երբ նրանք եկան Պողոսի մոտ, նրանց
ասաց. «Դուք ինքներդ գիտեք, թե առաջին օրվանից ի վեր, երբ Ասիա եկա, այդ ամբողջ ժամանակ ձեզ հետ ինչպե՛ս
ապրեցի՝ 19 ծառայելով Տիրոջն ամենայն խոնարհությամբ, արտասուքով ու փորձություններով, որ հրեաների
նենգությունների պատճառով ինձ պատահեցին։ 20 Ինչպե՜ս բնավ չվարանեցի ձեզ պատմելու օգտակար բաներից եւ
ուսուցանելու ձեզ ինչպես հրապարակավ, այնպես էլ տանը։ 21 Վկայություն տվեցի հրեաներին եւ հեթանոսներին՝
Աստծու առաջ ապաշխարության եւ մեր Տեր Հիսուս Քրիստոսի հանդեպ հավատի մասին։ 22 Արդ, ահա ես Սուրբ Հոգու
մղումով Երուսաղեմ եմ գնում. իսկ թե այնտեղ ինձ ի՛նչ է պատահելու, չգիտեմ։ 23 Բայց Սուրբ Հոգին ամեն քաղաքի մեջ
ինձ վկայում է ու ասում. “Կապանքներ ու նեղություններ են սպասում քեզ”։ 24 Բայց ես իմ անձը ոչ մի բանով այդքան
հարգի չեմ համարում, որքան այն, որ ուրախությամբ ավարտեմ իմ ընթացքը եւ այն պաշտոնը, որ Տեր Հիսուսից ստացա՝
Աստծու շնորհների Ավետարանի մասին վկայելու։ 25 Եվ արդ, ահավասիկ ես գիտեմ, որ դուք ամենքդ, որոնց մեջ ես
շրջեցի՝ քարոզելու Աստծու արքայությունը, իմ երեսն այլեւս չեք տեսնելու։ 26 Դրա համար էլ այսօր ձեր առաջ վկայում
եմ, որ ես մաքուր եմ բոլորիդ արյունից,^27 որովհետեւ չքաշվեցի ձեզ հայտնելու Աստծու կամքն ամբողջությամբ։ 28 Զգո՛ւյշ
եղեք ինքներդ ձեր եւ ամբողջ հոտի համար, որի վրա Սուրբ Հոգին տեսուչներ կարգեց ձեզ՝ հովվելու Տիրոջ ժողովրդին,
որին նա փրկեց իր արյունով։ 29 Սակայն ես քաջ գիտեմ, որ իմ մեկնելուց հետո ձեր մեջ կգան հափշտակիչ գայլեր, որոնք
չեն խնայի հոտին։ 30 Ձեր միջից էլ դուրս կգան մարդիկ, որ թյուր բաներ կխոսեն՝ աշակերտներին իրենց հետեւից տանելու
համար։ 31 Դրա համար էլ արթո՛ւն կացեք եւ հիշե՛ք, որ ամբողջ երեք տարի
[11]
, գիշեր-ցերեկ, առանց դադարի
արտասուքներով յուրաքանչյուրիդ մեկ-մեկ խրատեցի։ 32 Արդ, ձեզ հանձնում եմ Աստծուն եւ նրա շնորհի խոսքին, որ


կարող է բարձրացնել եւ ձեզ ժառանգություն տալ բոլոր սրբերի հետ։ 33 Ձեզնից ոչ ոքի արծաթը կամ ոսկին կամ
հագուստը չցանկացա.^34 դուք ինքներդ գիտեք, որ իմ եւ ինձ հետ եղողների կարիքները հոգացին այս ձեռքերը։ 35 Ես իմ
օրինակով ամեն ինչ ցույց տվեցի ձեզ, որովհետեւ այդպես պետք է աշխատել եւ դարմանել հիվանդներին ու հիշել Տեր
Հիսուսի խոսքը, որ հենց ինքն ասաց. “Երանելի՜ է մանավանդ տալը, քան առնելը”»։ 36 Այս բաներն ասելուց հետո բոլորի
հետ մեկտեղ ծնկի գալով՝ սկսեց աղոթել։ 37 Բոլորն էլ շատ լաց եղան եւ Պողոսի վզովն ընկնելով՝ համբուրում էին նրան։

(^38) Մորմոքում էին մանավանդ նրա այն խոսքի վրա, որ այլեւս իր երեսը չեն տեսնելու։ Եվ նրան ուղեկցեցին մինչեւ նավը։
