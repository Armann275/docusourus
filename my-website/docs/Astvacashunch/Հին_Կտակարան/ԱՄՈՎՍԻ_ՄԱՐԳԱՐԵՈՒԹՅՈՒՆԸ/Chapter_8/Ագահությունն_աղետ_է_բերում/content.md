
դ. Տեսիլք թռչնորսորդների գործիքի մասին

(^1) _Այսպես ցույց տվեց ինձ Տեր Տերը, եւ ահա թռչնորսորդների մի գործիք,_
(^2) _եւ ասաց. «Ի՞նչ ես տեսնում, Ամո՛վս»։
Ասացի՝ թռչնորսորդների գործիք։
Եվ Տերն ինձ ասաց. «Վախճանը հասել է Իսրայելի իմ ժողովրդի վրա,
եւ այլեւս չեն շարունակի շրջանցել նրանց։_
(^3) _Այն օրը տաճարի ձեղունները կողբան,- ասում է Տերը,-
շատերը կկործանվեն,
եւ բոլոր վայրերի վրա լռություն կբերեմ»։_
(^4) _Լսե՛ք սա, որ նեղում էիք տնանկին
առավոտյան ու հարստահարում աղքատին երեկոյան_
(^5) _եւ ասում էիք. «Ե՞րբ պիտի անցնի այս ամիսը, որ շահ անենք,
եւ այս շաբաթը, որ բացենք գանձարկղերը՝ չափը
փոքրացնելու եւ կշիռը մեծացնելու,
ստության կշռաքարեր սարքելու համար._
(^6) _որ արծաթով առնենք աղքատներին,
տնանկներին՝ կոշիկների գնով,
եւ մեր բոլոր վաճառքներից շահ ստանանք»։_
(^7) _Երդվում է Տերը Հակոբի հպարտության համար,
թե՝ «Իսպառ չեն մոռացվի ձեր բոլոր գործերը։_
(^8) _Դրա համար երկիրը կխռովվի, նրա բոլոր բնակիչները
սուգ կանեն, եւ կելնի
նրա վախճանը գետի նման
եւ կիջնի եգիպտացիների գետի պես»։_
(^9) _«Եվ կլինի այն օրը,- ասում է Տեր Տերը,-
որ արեգակը մայր կմտնի միջօրեին,
եւ երկրի վրա լույսը կխավարի ցերեկով։_
(^10) _Ձեր տոները սգի կվերածեմ,
եւ ձեր բոլոր երգերը՝ ողբի,
քուրձ կգցեմ ամեն տարիքի մարդկանց վրա
եւ բոլոր գլուխներին՝ ճաղատություն.
նրա համար կդարձնեմ որպես սիրելիի սուգ,
եւ նրանց համար, որ նրա հետ կլինեն՝ որպես ցավերի օր։_
(^11) _Ահա գալիս են օրեր,- ասում է Տեր Տերը,-
եւ սով կուղարկեմ երկիր,
ոչ թե հացի սով եւ ոչ թե ջրի ծարավ,
այլ Տիրոջ խոսքը լսելու սով։_
(^12) _Ջրերը կհուզվեն ծովից մինչեւ ծով
եւ հյուսիսից մինչեւ արեւելք.
կընթանան՝ Տիրոջ խոսքը փնտրելու, բայց չեն գտնի։_
(^13) _Այն օրը ծարավից կնեղվեն գեղեցիկ կույսերն ու երիտասարդները,_
(^14) _որոնք երդվում էին Սամարիայի քավության զոհերով
եւ ասում. “Կենդանի է քո աստվածը, Դա՛ն,
եւ կենդանի է քո աստվածը, Բերսաբեե՛”.
կկործանվեն եւ այլեւս ոտքի չեն կանգնի»։_
