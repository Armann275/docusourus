
(^1) _Սաղմոս Դավթի
Օրհնի՛ր Տիրոջը, հոգի՛ իմ,
Եվ իմ ողջ ոսկորները՝ նրա սուրբ անունը._
(^2) _Օրհնի՛ր Տիրոջը, հոգի՛ իմ,
Եվ մի՛ մոռացիր նրա բոլոր պարգեւները։_
(^3) _Նա, որ քավում է քո բոլոր մեղքերը,
Բժշկում քո բոլոր հիվանդությունները,_
(^4) _Նա, որ քո կյանքը փրկում է ապականությունից,
Քեզ ողորմությամբ եւ գթությամբ պսակում,_
(^5) _Նա, որ քեզ տալիս է քո ցանկացած բարիքը
Եվ քո մանկությունը նորոգում արծվի նման։_
(^6) _Տերը ողորմություն եւ իրավունք է շնորհում բոլոր զրկվածներին._
(^7) _Տերն իր ճանապարհները ցույց տվեց Մովսեսին
Եվ իր կամքը՝ Իսրայելի որդիներին։_
(^8) _Գթած, ողորմած, համբերատար եւ բազումողորմ է Տերը։_
(^9) _Տերն իսպառ չի բարկանում եւ ոխ չի պահում հավիտյան։_
(^10) _Չվարվեց մեզ հետ ըստ մեր մեղքերի
Եվ մեզ չհատուցեց ըստ մեր անօրենության։_
(^11) _Այլ որքան բարձր է երկինքը երկրից,
Այնքան զորացրեց Տերն իր ողորմությունն
Իրենից երկյուղածների հանդեպ։_
(^12) _Որքան հեռու է արեւելքն արեւմուտքից,
Այնքան հեռացրեց մեր անօրենությունները մեզնից։_
(^13) _Ինչպես հայրն է գթում իր զավակներին,
Այնպես Տերը գթաց իրենից երկյուղածներին,_
(^14) _Քանզի իմացավ մեր կազմվածքները եւ հիշեց, որ հող ենք մենք,_
(^15) _Մարդու օրերը խոտի են նման։
Ծաղկում է վայրի ծաղկի պես._
(^16) _Երբ հողմը փչի նրա վրա, նա էլ չի լինի,
Եվ նրա տեղը նույնիսկ չի երեւա։_
(^17) _Բայց Տիրոջ ողորմությունը հավիտյանս հավիտենից
Իրենից երկյուղածների վրա է,
Եվ նրա արդարությունը՝ որդուց որդի։_
(^18) _Ովքեր նրա ուխտն են պահում,
Հիշում են նրա պատվիրաններն ու կատարում։_
(^19) _Տերն իր Աթոռը երկնքում հաստատեց,
Նրա արքայությունը բոլորին է տիրում։_
(^20) _Տիրո՛ջն օրհնեցեք, նրա բոլո՛ր հրեշտակներ,
Որ հզոր եք զորությամբ,
Որ կատարում եք նրա խոսքը
Եվ նրա պատգամների ձայնը լսում։_
(^21) _Տիրո՛ջն օրհնեցեք, նրա բոլո՛ր զորություններ,
Պաշտոնյանե՛ր եւ նրա կամքը կատարողնե՛ր։_
(^22) _Տիրո՛ջն օրհնեցեք, նրա բոլո՛ր զորություններ,
Նրա տերությունն ամեն տեղ է.
Օրհնի՛ր Տիրոջը, հոգի՛ իմ։_
