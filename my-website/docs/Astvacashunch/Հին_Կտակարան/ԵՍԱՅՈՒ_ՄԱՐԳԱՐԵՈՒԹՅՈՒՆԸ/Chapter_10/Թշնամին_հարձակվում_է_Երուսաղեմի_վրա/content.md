
Վա՜յ անիրավ իշխանավորներին
(^1) _Վա՜յ նրանց, ովքեր անարդար օրենքներ են հաստատում,
չար գործեր են արձանագրում,
եւ նրանց, ովքեր ճնշող որոշումներ են ընդունում,_
(^2) _խեղաթյուրում են աղքատների դատն ու դատաստանը,
խլում իմ ժողովրդի տնանկների իրավունքը,
որպեսզի որբեւայրին հափշտակության ենթարկվի, որբը՝ ավարի։_
(^3) _Բայց նրանք ի՞նչ պիտի անեն դատաստանի օրը։
Ձեր նեղությունը հեռուներից պիտի գա.
ո՞ւմ մոտ պիտի փախչեք օգնության համար,
որտե՞ղ պիտի թողնեք ձեր հարստությունը։_
(^4) _Գերության չմատնվելու համար նրանք սպանվածների տակ պիտի թաքնվեն։
Այս ամենով հանդերձ Տիրոջ զայրույթը չի իջել,
նրա ձեռքը տակավին բարձրացած է մնում։_
(^5) _Վա՜յ ասորեստանցիներին,
որոնց ձեռքին է իմ բարկության ու զայրույթի գավազանը._
(^6) _քանզի իմ բարկությունն անօրեն ազգի վրա պիտի արձակեմ,
պիտի կարգադրեմ, որ իմ ժողովրդին ենթարկեն ավարի ու հափշտակության,
ոտքի կոխան անեն նրանց քաղաքները եւ նրանց փոշու տակ թաղեն։_
(^7) _Իսկ նա այդպես չմտածեց,
ինքն իր մտքում այդպես չխորհեց,
այլ մտադրվեց բնաջնջել ոչ քիչ ազգերի։_
(^8) _Եվ եթե նրան ասեն՝ «Միայն դո՞ւ ես լինելու իշխան»,_
(^9) _կպատասխանի. «Մի՞թե ես չնվաճեցի այն աշխարհը,
որ բարձր է Բաբելոնից,
եւ Քաղանեն, որտեղ աշտարակը կառուցվեց։
Ես գրավեցի նաեւ Արաբիան,
Դամասկոսն ու Սամարիան։_
(^10) _Ինչպես որ դրանք իմ ձեռքով գրավեցի,
այնպես էլ պիտի նվաճեմ բոլոր իշխանությունները»։
Ողբացե՛ք, ո՛վ կուռքեր, որ Երուսաղեմում եւ Սամարիայում եք,_
(^11) _քանի որ ինչպես որ վարվեցի Սամարիայի եւ նրա ձեռակերտների հետ,
նույն կերպ էլ վարվելու եմ Երուսաղեմի եւ նրա կուռքերի հետ։_
(^12) Այնպես պիտի լինի, որ, երբ Տերը վերջացնի ամեն ինչ, որ կատարելու է Սիոնի լեռան վրա եւ Երուսաղեմում, իր
բարկությունը պիտի թափի նաեւ մեծամտացողի վրա՝ Ասորեստանի իշխանի եւ գոռոզությամբ փայլող նրա աչքերի վրա։
(^13) Արդարեւ, նա ասաց.
_«Իմ զորությամբ կկատարեմ
եւ իմ իմաստությամբ ու խելքով կվերացնեմ ազգերի սահմանները,
կհափշտակեմ նրանց հարստությունը,
կցնցեմ շեն քաղաքները,_
(^14) _իմ բազկով կհարձակվեմ բոլոր երկրների վրա,
ինչպես բնի վրա,
եւ թռչնի լքված ձվերի պես բոլորին ձեռքս կառնեմ.
ոչ ոք իմ ձեռքից չի փրկվի,
ոչ ոք ինձ չի ընդդիմանա,
բերանը չի բացի եւ ծպտուն չի հանի»։
Այսպես ասաց Տերը._
(^15) _«Մի՞թե կացինն առանց փայտահատի կբարձրանա,
կամ սղոցը վերեւ կելնի՞ առանց մեկի ձգելու.
այնպես էլ՝ գավազանը կամ ցուպը,
եթե մեկը չբռնի այն։_^16 _Այդպես չի կարող լինել»։
Զորությունների Տերը քո պատվի վրա անարգանք է ուղարկելու,
եւ քո փառքի վրա բոցավառ հուրն է բորբոքվելու։_
(^17) _Իսրայելի լույսը հուր ու բոց պիտի դառնա եւ նրանց սրբացնի բորբոքուն հրով,
խոտի պես պիտի լափի անտառը։_
(^18) _Լեռները, բլուրներն ու անտառները պիտի մոխրանան,
կրակը պիտի լափի հոգուց մինչեւ մարմինը,
եւ փրկվողը նման պիտի լինի բորբոքված բոցից ազատվածի։_
(^19) _Կենդանի մնացածները թվով այնքան պիտի լինեն,
որ մանուկ երեխան էլ կարողանա հաշվել նրանց։_


Իսրայելի վերապրողները
(^20) Այն օրն Իսրայելից մնացածները՝ Հակոբի տնից փրկվածները, այլեւս չեն ապավինելու իրենց զրկողներին, այլ
իրապես կապավինեն Աստծուն՝ Իսրայելի Սրբին։ 21 Հակոբի տնից մնացածները պիտի դառնան դեպի զորավոր
Աստված։ 22 Եվ եթե Իսրայելի ժողովուրդը ծովի ավազի չափ էլ լինի, նրանից սակավաթիվ մնացորդ է մնալու։
Կործանումը վճռված է եւ պիտի կատարվի արդարությամբ,^23 այդ վճիռը Զորությունների Տերը պիտի իրագործի ամբողջ
երկրում։
(^24) Դրա համար էլ այսպես է ասում Տերը՝ Զորությունների Տերը. «Ո՛վ իմ ժողովուրդ, որ բնակվում ես Սիոնում, մի՛
վախեցիր ասորեստանցիներից, նույնիսկ երբ նրանք քեզ հարվածեն գավազանով, քանզի այդ հարվածները ես եմ բերում
քեզ վրա, որպեսզի հիշես Եգիպտոսի ճանապարհը։ 25 Բայց փոքր-ինչ անց իմ բարկությունը պիտի իջնի, եւ իմ զայրույթը
պիտի ուղղվի նրանց դեմ»։ 26 Տերը հարվածներ պիտի հարուցի նրանց դեմ, նման այն հարվածներին, որոնք հասան
Մադիամին չարչարանքների տեղում. նրա զայրույթը պիտի լինի, ինչպես Եգիպտոսից դուրս գալու ժամանակ՝ ծովի
ճանապարհին։
(^27) Այն օրը քո ուսերից պիտի վերանա Ասորեստանի բեռը,
_եւ քո պարանոցից՝ նրա լուծը։_
(^28) _Նա պիտի գա հասնի Անգե քաղաքը,
անցնի Մակեդդովով եւ բանակ դնի Մաքմասում։_
(^29) _Պիտի անցնի ձորերով,
հարձակվի գաբավոնացիների վրա,
ահաբեկի Ռաման՝ Սավուղի քաղաքը.
Գալիմի դուստրը պիտի փախչի։_
(^30) _Խրխի՛նջ բարձրացրու քո ձայնով.
թող լուրը հասնի Լաիս,
թող լուրը հասնի Անաթովթ._
(^31) _թող զարհուրի Մադեբենան,
նաեւ նրանք, որ բնակվում են Գեբիմում։_
(^32) _Նա պիտի մխիթարվի այսօր՝ իջեւանելով ճանապարհին,
ձեռքով պիտի մխիթարի Սիոնի դստեր լեռանը
եւ այն բլուրներին, որոնք Երուսաղեմում են։_
(^33) _Ահավասիկ Տերը՝ Զորությունների Տերը,
իր ուժով ահուսարսափի պիտի մատնի փառավորվածներին,
եւ ամբարտավանությամբ բարձրացածները պիտի խորտակվեն։_
(^34) _Բարձունքները սրով պիտի ընկնեն,
եւ Լիբանանն իր բարձունքներով պիտի կործանվի։_
