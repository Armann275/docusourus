
Տերը դատում է ազգերին
(^1) _«Քանի որ ահա ես այն օրերին եւ այն ժամանակ,
երբ դարձնեմ Հուդայի եւ Երուսաղեմի գերությունը,_
(^2) _կհավաքեմ բոլոր ազգերին, կիջեցնեմ նրանց Հովսափաթի ձորը
եւ կդատեմ նրանց այնտեղ՝ հանուն
իմ ժողովրդի եւ Իսրայելի՝ իմ ժառանգության,
որ ցրվեցին բոլոր ազգերի մեջ
եւ իմ երկիրը բաժանեցին։_
(^3) _Իմ ժողովրդի վրա վիճակ էին գցում.
պատանիներին պոռնիկներին վարձ տվեցին,
աղջիկներին վաճառում էին գինու դիմաց եւ խմում։_
(^4) _Եվ դուք դեռեւս ինձ,
ո՛վ Ծուր եւ Ծայդան [* եւ Ο ́ Տյուրոս եւ Սիդովն] եւ այլազգիների ո՛ղջ Գալիլեա,
մի՞թե ինչ-որ հատուցում կտաք ինձ կամ ոխ կպահեք իմ դեմ.
անմիջապես ձեր հատուցումը ձեր գլխին կտամ։_
(^5) _Քանի որ իմ արծաթն ու ոսկին վերցրիք
եւ ամենաընտիր ու գեղեցիկ անոթները տարաք ձեր մեհյանները,_
(^6) _Հուդայի որդիներին ու Երուսաղեմի որդիներին վաճառեցիք հույների որդիներին,
որպեսզի նրանց մերժեք իրենց սահմաններից։_
(^7) _Արդ, ես կկանգնեցնեմ նրանց այնտեղից,
որտեղ վաճառեցիք նրանց,
եւ ձեր հատուցումը ձեր գլխին կտամ։_
(^8) _Ձեր որդիներին ու ձեր դուստրերին կմատնեմ Հուդայի որդիների ձեռքը,
եւ նրանց գերության կվաճառեն հեռու-հեռավոր ազգի,
քանի որ Տե՛րը խոսեց»։_
(^9) _Այս քարո՛զ կարդացեք ազգերին, մարտի ժա՛մ նշանակեք,
արթնացրե՛ք պատերազմողներին,
հավաքվե՛ք եւ ելե՛ք, պատերազմի բոլո՛ր տղամարդիկ։_
(^10) _Ձեր խոփերից սրե՛ր կռեք
եւ ձեր գերանդիներից՝ գեղարդներ։
Թող տկարն ինքն իրեն խրախուսի, թե՝ «Հզոր եմ ես»։_
(^11) _Հավաքվե՛ք եւ մտե՛ք, բոլո՛ր ազգեր, շուրջանակի
խմբվե՛ք այնտեղ.
թող խաղաղ մարդը պատերազմող դառնա։_
(^12) _Թող բոլոր ազգերը զարթնեն ու գնան Հովսափաթի ձորը,
քանի որ այնտեղ պիտի նստեմ՝ շուրջանակի դատելու բոլոր ազգերին։_
(^13) _Գործի՛ դրեք մանգաղը, որովհետեւ հասել է հունձը,
մտե՛ք, կոխոտե՛ք,
որովհետեւ լցվել են հնձանները, եւ հորերը՝ լեփ-լեցուն,
քանի որ շատացան նրանց չարիքները։_
(^14) _Ձայներ հնչեցին դատաստանի ձորում,
որովհետեւ Տիրոջ օրը մոտ է դատաստանի ձորին։_
(^15) _Արեգակն ու լուսինը կխավարեն,
եւ աստղերը կթաքցնեն իրենց լույսը։_
(^16) _Տերը Սիոնից կգոչի
եւ Երուսաղեմից իր ձայնը կհնչեցնի,_


եւ կշարժվեն երկինքն ու երկիրը։
Սակայն Տերը կխնայի իր ժողովրդին
եւ կզորացնի Իսրայելի որդիներին։
(^17) _«Եվ կճանաչեք, որ ես եմ Տերը՝ Աստված,
որ բնակվում եմ իմ սուրբ լեռան՝ Սիոնի վրա.
Երուսաղեմը սուրբ կլինի,
եւ այլազգիներն այլեւս չեն անցնի նրա միջով»։_
(^18) _Եվ կլինի, որ այն օրը լեռները քաղցրություն կբխեցնեն,
բլուրները կաթ կհորդեն,
եւ Հուդայի բոլոր աղբյուրները ջուր կբխեցնեն։
Եվ Տիրոջ տնից աղբյուր կբխի եւ կոռոգի եղեգների ձորը։_
(^19) _Եգիպտոսն ավերածության կվերածվի, եւ Եդովմը՝ ամայի դաշտի,
Հուդայի որդիների անիրավությունների պատճառով,
քանի որ արդար արյուն թափեցին իրենց մեջ։_
(^20) _Սակայն Հուդայի երկիրը հավիտյան կբնակվի,
եւ Երուսաղեմը՝ սերնդեսերունդ։_
(^21) _Եվ կպահանջեմ նրանց արյունը
եւ անպարտ չեմ թողնի,
եւ Տերը կբնակվի Սիոնում։_

