
(^1) Եղբայրնե՛ր, եթե ձեզնից մեկը հանկարծ բռնվի ինչ-որ հանցանքի մեջ, դուք, որ հոգեւոր անձեր եք, այդպիսի մեկին
ուղղե՛ք հեզության ոգով. զգո՛ւյշ եղեք ձեր նկատմամբ, որպեսզի դուք էլ փորձության մեջ չընկնեք։ 2 Միմյանց բեռը կրե՛ք
եւ այդպիսով կատարե՛ք Քրիստոսի սիրո օրենքը։ 3 Եթե մեկը կարծում է, որ ինքը մի բան է, մինչդեռ ոչինչ է, ինքն իրեն է
խաբում։ 4 Յուրաքանչյուր ոք թող քննի իր գործը եւ ապա ինքն իր վրա միայն պարծենա եւ ոչ թե ընկերոջ հետ
համեմատվելով,^5 որովհետեւ յուրաքանչյուր ոք իր բեռն է կրելու։ 6 Նա, որ աշակերտում է Աստծու խոսքին, թող իր բոլոր
բարիքներից բաժին հանի իր ուսուցչին։ 7 Չխաբվեք. Աստծուն չի կարելի ծաղրել,^8 որովհետեւ մարդ ինչ որ սերմանում է,
նույնն էլ կհնձի։ Ով սերմանում է իր մարմնի համար, մարմնից էլ կհնձի ապականություն, իսկ ով սերմանում է Սուրբ
Հոգու համար, Սուրբ Հոգուց էլ կհնձի հավիտենական կյանք։ 9 Չձանձրանանք բարիք գործելուց, որովհետեւ եթե
չթուլանանք, իր ժամանակին կհնձենք։ 10 Այսուհետեւ քանի դեռ ժամանակը մեր ձեռքին է, բարիք անենք բոլորին,
մանավանդ նրանց, ովքեր պատկանում են հավատի ընտանիքին։
(^11) Տեսե՛ք, թե ինչպիսի՛ մեծ նշանագրերով եմ գրում ձեզ իմ ձեռքով։ 12 Նրանք, որ ուզում են լավ մարդ երեւալ, հենց
նրանք են ստիպում ձեզ, որ թլփատվեք, միայն թե Քրիստոսի խաչի ճանապարհով չգնան,^13 որովհետեւ նրանք իսկ, որ
թլփատված են, Օրենքը չեն պահում, բայց ուզում են, որ դուք թլփատվեք, որպեսզի ձեր թլփատված լինելով պարծենան։
(^14) Իսկ ես չլինի թե մեր Տեր Հիսուս Քրիստոսի խաչից բացի ուրիշ բանով պարծենամ։ Այդ խաչի միջոցով աշխարհն ինձ
համար խաչված է, ես էլ՝ աշխարհի համար։ 15 Քանի որ ո՛չ թլփատությունն է կարեւոր, ո՛չ էլ անթլփատությունը, այլ նոր
արարած լինելը։ 16 Խաղաղություն ու ողորմություն բոլոր նրանց վրա, ովքեր ապրում են այս սկզբունքի համաձայն,
ինչպես նաեւ Աստծու Իսրայելի վրա։ 17 Այսուհետեւ ոչ ոք թող ինձ նեղություն չպատճառի, որովհետեւ ես իմ մարմնի մեջ
կրում եմ Քրիստոսի չարչարանքները։ 18 Եղբայրնե՛ր, մեր Տեր Հիսուս Քրիստոսի շնորհը թող ձեր հոգու հետ լինի։ Ամեն։



