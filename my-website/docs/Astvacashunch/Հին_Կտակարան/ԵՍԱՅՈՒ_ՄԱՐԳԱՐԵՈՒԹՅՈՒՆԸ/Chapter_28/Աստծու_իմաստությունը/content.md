
Ուրվական Սամարիայի վրա
(^1) _Վա՜յ Եփրեմի վարձկաններիդ հպարտության պսակին,
փառքից թառամած մի ծաղիկ՝ փարթամ լեռան գագաթին._


դուք հարբած եք, բայց ոչ գինուց։
(^2) _Ահավասիկ Տիրոջ ահավոր ու խիստ բարկությունը,
որ թափվում է կարկուտի պես,
եւ ապաստանելու ոչ մի տեղ չկա.
նա նման է բուռն հեղեղներին ու հորդառատ ջրերին,
որ ողողում են երկիրը,
եւ երկրին հանգստություն է բերելու ձեռքերով։_
(^3) _Եփրեմի վարձկաններիդ հպարտության պսակը ոտքի կոխան պիտի լինի,_
(^4) _եւ բարձր լեռան գագաթին հույսի ծաղիկը փառքից պիտի թառամի
վաղահաս թզի պես, որ երբ որեւէ մեկը նկատում է,
դեռ ձեռքը չառած՝ ուզում է կուլ տալ։_
(^5) Այն օրը Զորությունների Տերը հույսի պսակ պիտի դառնա՝ պատրաստված ի փառս ժողովրդի մնացորդի,
(^6) որպեսզի նրանք լինեն հոգով արդար՝ դատաստանի համար ու զորեղ՝ հետ մղելու հարձակումը։
(^7) _Արդարեւ, նրանք մոլորված են գինիով,
նրանք իրենց կորցրին ցքիի համար.
քահանան ու մարգարեն ցքիի պատճառով հիմարացան,
գինու պատճառով ապականվեցին.
օղով հարբած՝ նրանք բարբաջեցին ու մոլորվեցին,
որովհետեւ դա ինքնին ցնորք է։_
(^8) _Թող այդ մոլությունն անեծքի բաժին դառնա,
որովհետեւ այդ մոլությունը ագահությունից է։_
(^9) _Ո՞ւմ պատմենք չարիքների մասին,
ո՞ւմ գուժենք այդ,
կաթից բաժանվածների՞ն,
կրծքից կտրվածների՞ն։_
(^10) _Ընդունի՛ր նեղություններ նեղությունների վրա.
ընդունի՛ր կասկածներ կասկածների վրա։
Մի քիչ էլ, մի քի՛չ էլ ընդունիր շրթունքներիդ անզգամության համար._
(^11) _այդ ժողովրդի հետ խորթ լեզվով պիտի խոսեն_
(^12) _եւ ասեն դրանց, թե քաղցածի հանգիստը դա է,
եւ դա է աղետը.
բայց նրանք չկամեցան լսել։_
(^13) Հետեւապես նրանց է ուղղված Տիրոջ խոսքը. «Ընդունի՛ր նեղություններ նեղությունների վրա. ընդունի՛ր
կասկածներ կասկածների վրա։ Մի քիչ էլ, մի քի՛չ էլ ընդունիր, մինչեւ որ գնան, թիկունքի վրա տապալվեն, խորտակվեն,
տանջվեն ու մեռնեն»։
(^14) _Ուրեմն լսե՛ք Տիրոջ խոսքը,
ո՛վ նեղված մարդիկ եւ այդ ժողովրդի իշխաննե՛ր Երուսաղեմում։_
(^15) _Դուք ասացիք.
«Ուխտ կնքեցինք դժոխքի հետ
եւ դաշինք կռեցինք մահվան հետ.
եթե փոթորկվող մրրիկ էլ բարձրանա,
մեզ վրա չի գա,
քանզի սուտը մեզ համար հույս դարձրինք,
ուրեմն ստությամբ էլ կպաշտպանվենք»։_
(^16) _Դրա համար էլ այսպես է ասում Տերը՝ Աստված.
«Ահա ես Սիոնի հիմքում մեծագին քար եմ դնում,
պատվական ու ազնիվ անկյունաքար՝ նրա հիմքում,
եւ ով հավատա նրան, չի ամաչելու։_
(^17) _Հույսով պիտի հաստատեմ իմ իրավունքը
եւ կշեռքով՝ իմ ողորմությունը,
եւ նրանք, որ իրենց հույսն իզուր դրել են ստության վրա՝
ասելով՝ “Մեզ չի հասնի մրրիկը,_
(^18) _չի վերացնի մահվան հետ կնքած մեր ուխտը”»։
Ձեր հույսը, որ դժոխքի վրա է, չի հաստատվելու,
որովհետեւ եթե փոթորկվող մրրիկը սպառնա,
ոտքի տակ պիտի գնաք։_
(^19) _Որովհետեւ երբ անցնի, պիտի վերցնի ձեզ,
առավոտից առավոտ պիտի անցնի օրը ցերեկով,
իսկ գիշերը չար տարակուսանք պիտի լինի։
Ո՛վ դուք, նեղյալնե՛ր, սովորե՛ք լսել։_
(^20) _Մարտնչել եւս չենք կարող,
որովհետեւ երբ հավաքվեցինք,_
(^21) _տկարացանք, ինչպես ամբարիշտների լեռը։
Տերը, բարկությամբ լի, հառնելու է Գաբավոնացիների հովտում
եւ կատարելու է իր գործը, դառը գործը,
քանզի նրա բարկությունն օտարի պես է դատելու,_


եւ օտարի պես է վրա հասնելու նրա դառնությունը։
(^22) Իսկ դուք մի՛ ցնծացեք, որ չամրանան ձեր կապանքները, քանի որ Տիրոջից՝ Զորությունների Տիրոջից, լսեցի
այնպիսի հաստատուն ու կտրուկ բաներ, որ նա կատարելու է ողջ երկրի վրա։
(^23) _Ունկնդի՛ր եղեք եւ անսացե՛ք իմ ձայնին,
ո՛ւշ դրեք եւ լսե՛ք իմ խոսքերը։_
(^24) _Մի՞թե հերկվորն ամբողջ օրը կհերկի
կամ մի՞թե սերմը նախապես կցանի,
քանի դեռ հողը չի հերկել։_
(^25) _Մի՞թե նախ նրա երեսը չի հարթեցնի,
հետո մի փոքր արջնդեղ եւ չաման չի՞ ցանի,
ապա սահմանված տեղում ցորեն ու գարի,
կորեկ ու հաճար չի՞ սերմանի։_
(^26) _Իսկ դու պիտի սովորես դա քո Աստծու արդարությամբ,
որով եւ ուրախ ես լինելու։_
(^27) _Արջնդեղը կալսելով չի մաքրվի,
եւ կամնասայլի անիվը չամանի վրա չեն պտտեցնի.
արջնդեղը թակիչով է ծեծվում-անջատվում,
իսկ չամանը հացով է ուտվում։_
(^28) _Բայց ես ձեզ վրա հավիտյան չպիտի բարկանամ,
եւ ոչ էլ իմ դառնության ձայնն է ձեզ ճնշելու։_
(^29) _Այս իմաստուն գործերը եղան Զորությունների Տիրոջից։
Արդ, մտածե՛ք, վերացրե՛ք ձեզնից ձեր ունայն մխիթարությունը։_
