
Յոթանասուներկու աշակերտների առաքելությունը
(^1) Այնուհետեւ Տերը նշանակեց ուրիշ յոթանասուներկու հոգի եւս եւ նրանց իրենից առաջ երկու-երկու ուղարկեց այն
բոլոր քաղաքներն ու վայրերը, ուր ինքը գնալու էր։ 2 Եվ նրանց ասաց. «Հունձն առատ է, իսկ մշակները՝ սակավ։ Արդ,
խնդրե՛ք հնձի տիրոջը, որ մշակներ ուղարկի իր հնձի համար։ 3 Գնացե՛ք, ահա ուղարկում եմ ձեզ իբրեւ գառներ գայլերի
մեջ։ 4 Մի՛ վերցրեք ո՛չ քսակ, ո՛չ մախաղ, ո՛չ կոշիկներ եւ ճանապարհին ոչ ոքի հետ խոսքի մի՛ բռնվեք։ 5 Որ տունը մտնեք,
նախ ասե՛ք. “Խաղաղությո՜ւն այս տանը”.^6 եթե այնտեղ խաղաղասեր մարդ կա, ձեր խաղաղությունը նրա վրա կհանգչի.
ապա թե ոչ՝ ձեզ կվերադառնա։ 7 Նույն տանը գիշերե՛ք, կերե՛ք եւ խմե՛ք նրանց ունեցածից, որովհետեւ մշակն արժանի է
իր վարձին. տնից տուն մի՛ տեղափոխվեք։ 8 Ո՛ր քաղաքը մտնեք եւ ձեզ ընդունեն, կերե՛ք, ինչ որ ձեր առաջ դնեն։ 9 Եվ
բժշկե՛ք դրա մեջ եղած հիվանդներին եւ նրանց ասե՛ք. “Աստծու արքայությունը մոտեցել է ձեզ”։ 10 Իսկ ո՛ր քաղաքը մտնեք
եւ ձեզ չընդունեն, դո՛ւրս եկեք նրա հրապարակները եւ ասե՛ք.^11 “Ձեր քաղաքից մեր ոտքերին կպած փոշին անգամ
թոթափում ենք ձեզ վրա. բայց իմացե՛ք, որ մոտեցել է Աստծու արքայությունը”։ 12 Ասում եմ ձեզ, որ սոդոմացիների
համար դատաստանի օրն ավելի տանելի պիտի լինի, քան այն քաղաքի համար»։
( _Մտթ_. 11.20-24)
(^13) «Վա՜յ քեզ, Քորազի՛ն, վա՜յ քեզ, Բեթսայիդա՛, որովհետեւ եթե Տյուրոսում եւ Սիդովնում եղած լինեին այն զորավոր
գործերը, որ կատարվեցին ձեր մեջ, արդարեւ վաղուց քուրձերի մեջ ու մոխրի վրա նստած՝ ապաշխարած կլինեին։ 14 Բայց


Տյուրոսի եւ Սիդովնի համար դատաստանի ժամանակ ավելի տանելի կլինի, քան ձեզ համար։ 15 Եվ դու, Կափառնաո՛ւմ,
որ մինչեւ երկինք ես բարձրացել, պիտի իջնես մինչեւ դժոխք։ 16 Ով ձեզ լսում է, ինձ է լսում, եւ ով ձեզ մերժում է, ինձ է
մերժում, եւ ով ինձ է մերժում, ինձ ուղարկողին է մերժում, եւ ով ինձ է լսում, լսում է նրան, ով ինձ ուղարկեց»։

Յոթանասուներկու աշակերտների վերադարձը
(^17) Յոթանասուներկուսը վերադարձան խնդությամբ եւ ասացին. «Տե՛ր, դեւերն էլ են մեզ հնազանդվում քո անունով»։
(^18) Եվ նրանց ասաց. «Տեսնում էի սատանային երկնքից ընկնելիս, ինչպես փայլակը։ 19 Ահա ձեզ իշխանություն տվեցի
կոխելու օձերի, կարիճների եւ թշնամու ամբողջ զորության վրա։ Եվ ձեզ բոլորովին չեն վնասելու։ 20 Բայց մի՛ ուրախացեք
այն բանի համար, որ դեւերը ձեզ հնազանդվում են, այլ ուրախացե՛ք, որ ձեր անունները գրված են երկնքում»։
( _Մտթ_. 11.25-27, 13.16-17)
(^21) Նույն ժամին Հիսուսը ցնծաց Սուրբ Հոգով եւ ասաց. «Գոհությո՜ւն քեզ, Հա՛յր, Տե՛ր երկնքի եւ երկրի, որ ծածկեցիր
այս բանն իմաստուններից ու գիտուններից եւ հայտնեցիր մանուկներին. այո՛, Հա՛յր, որովհետեւ այսպես հաճելի եղավ
քեզ։ 22 Ամեն ինչ ինձ տրվեց իմ Հորից, եւ ոչ ոք չգիտե, թե ո՛վ է Որդին, բացի Հորից, եւ թե՝ ո՛վ է Հայրը, բացի Որդուց եւ նա,
ում կկամենա Որդին հայտնել»։
(^23) Եվ դառնալով աշակերտներին՝ առանձին ասաց. «Երանի՜ այն աչքերին, որ կտեսնեն այն, ինչ դուք եք տեսնում։
(^24) Ասում եմ ձեզ, որ բազում մարգարեներ եւ թագավորներ կամեցան տեսնել այն, ինչ դուք եք տեսնում, բայց չտեսան, եւ
լսել, ինչ դուք եք լսում, բայց չլսեցին»։
( _Մտթ_. 22.34-40, _Մրկ_. 12.28-34)
(^25) Եվ ահա Օրենքի մի ուսուցիչ վեր կացավ, փորձում էր նրան եւ ասում. «Վարդապե՛տ, ի՞նչ պետք է անեմ, որ
հավիտենական կյանքը ժառանգեմ»։ 26 Եվ նա ասաց նրան. «Օրենքում ի՞նչ է գրված, ինչպե՞ս ես ընթերցում»։ 27 Նա
պատասխանեց եւ ասաց. _«Պիտի սիրես քո Տեր Աստծուն քո ամբողջ սրտով եւ քո ամբողջ հոգով, քո ամբողջ զորությամբ եւ
քո ամբողջ մտքով_ (Բ Օր. 6.5)_._ եւ _քո ընկերոջը պիտի սիրես, ինչպես քո անձը_ (Ղեւտ. 19.18)»։ 28 Եվ Հիսուսը նրան ասաց.
«Ճիշտ պատասխան տվեցիր, այդ արա՛ եւ կփրկվես»։
(^29) Նա, կամենալով ինքն իրեն արդարացնել, ասաց Հիսուսին. «Իսկ ո՞վ է իմ ընկերը»։ 30 Հիսուսը պատասխանեց եւ
ասաց. «Մի մարդ Երուսաղեմից Երիքով էր իջնում եւ ընկավ ավազակների ձեռքը, որոնք նրան մերկացրին,
վիրավորեցին եւ կիսամեռ թողեցին ու գնացին։ 31 Պատահեց, որ մի քահանա նույն ճանապարհով իջնում էր. նրան
տեսավ եւ թողեց անցավ։ 32 Նույնպես եւ մի ղեւտացի, նույն տեղով անցնելիս, տեսավ եւ թողեց անցավ։ 33 Մի սամարացի,
որ ճանապարհորդում էր, նույն տեղով եկավ նրա մոտ եւ տեսնելով նրան՝ գթաց։ 34 Եվ մոտենալով՝ կապեց նրա վերքերը,
վրան ձեթ ու գինի լցրեց եւ նրան իր գրաստի վրա դնելով՝ տարավ մի իջեւան եւ խնամեց նրան։ 35 Եվ հաջորդ օրը, երբ
դուրս էր գալիս այնտեղից, հանեց, իջեւանատիրոջը երկու դահեկան տվեց եւ ասաց. «Խնամի՛ր նրան եւ ինչ որ ծախսես
դրա վրա, իմ մյուս անգամ գալուն կհատուցեմ քեզ»։ 36 Արդ, ըստ քեզ, այդ երեքից ո՞րը մերձավորի պես վերաբերվեց
նրան, որ ավազակների ձեռքն էր ընկել»։ 37 Եվ նա ասաց. «Նա, ով բարիք արեց նրան»։ Հիսուսը նրան ասաց. «Գնա՛ եւ
դու նո՛ւյն ձեւով արա»։
(^38) Եվ մինչ նրանք գալիս էին, Հիսուսը մտավ մի գյուղ, եւ Մարթա անունով մի կին նրան ընդունեց իր տան մեջ։ 39 Նա
մի քույր ուներ, որի անունը Մարիամ էր, որ եկավ նստեց Տիրոջ ոտքերի առաջ եւ լսում էր նրա խոսքերը։ 40 Իսկ Մարթան,
որ զբաղված էր տնային շատ գործերով, եկավ կանգնեց նրա մոտ եւ ասաց. «Տե՛ր, քեզ փույթ չէ՞, որ քույրս ինձ մենակ է
թողել ծառայության գործի մեջ. արդ, ասա՛ դրան, որ օգնի ինձ»։ 41 Հիսուսը պատասխանեց ու ասաց. «Մարթա՛,
Մարթա՛, դու շատ բաներով ես զբաղվում եւ մտահոգվում,^42 բայց մի կարեւոր բան է պետք. Մարիամն ընտրել է
լավագույն մասը, որը նրանից չի վերցվի»։
