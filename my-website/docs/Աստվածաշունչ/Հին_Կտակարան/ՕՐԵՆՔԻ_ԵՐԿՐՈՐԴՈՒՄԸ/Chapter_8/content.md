
Անապատի փորձությունը
(^1) «Տեսե՛ք, որ կատարեք ձեզ հաղորդած իմ բոլոր պատվիրանները, որպեսզի ապրեք, բազմապատկվեք, մտնեք ու
ժառանգեք այն երկիրը, որ Տերը երդվեց տալ մեր հայրերին։ 2 Հիշի՛ր այն ամբողջ ճանապարհը, որով Տերը քեզ
առաջնորդեց անապատի միջով, որպեսզի քեզ տանջելով փորձի ու իմանա, թե ի՛նչ կա քո սրտում, պահո՞ւմ ես նրա
պատվիրանները, թե՞ ոչ։ 3 Նա չարչարեց քեզ, սոված պահեց, կերակրեց քեզ մանանայով, որին ծանոթ չէիր, եւ ծանոթ
չէին նաեւ քո հայրերը, որպեսզի քեզ ցույց տա, թե մարդը միայն հացով չի ապրում, այլ այն ամեն խոսքով, որ ելնում է
Աստծու բերանից։ 4 Քո զգեստները չմաշվեցին, քո ոտքերը այն քառասուն տարին կոշտուկներով չպատվեցին։
(^5) Հոգուդ մեջ պիտի համոզվես, որ ինչպես մարդ խրատում է իր որդուն, այնպես էլ Տերը՝ քո Աստվածը, խրատեց քեզ։
(^6) Պահի՛ր Տիրոջ՝ քո Աստծու պատվիրանները, գնա՛ նրա ճանապարհներով եւ երկյո՛ւղ կրիր նրանից։ 7 Այն երկիրը, որ
Տերը՝ քո Աստվածը, տանելու է քեզ, լավ ու բերրի մի երկիր է, որտեղ դաշտերում ու լեռներում բխում են ջրերի վտակներ
ու երկրի խորքերից՝ աղբյուրներ։ 8 Դա ցորենի, գարու եւ գինու, այգիների ու նռնենիների երկիր է, ձիթենիների, յուղի ու
մեղրի երկիր,^9 որտեղ առանց նեղություն զգալու քո հացը պիտի գտնես եւ նրանում ոչ մի բանի կարոտ չպիտի լինես։
Երկիր, որի քարերը երկաթ են, իսկ նրա լեռներից կարող ես պղինձ հատել։ 10 Կուտես, կհագենաս ու կօրհնես Տիրոջը՝ քո
Աստծուն, այն բարեբեր երկրում, որ նա տվեց քեզ։
(^11) Զգո՛ւյշ եղիր, չլինի թե մոռանաս Տիրոջը՝ քո Աստծուն, չպահես նրա պատվիրանները, նրա կանոններն ու
օրենքները, որ ես հաղորդում եմ քեզ։ 12 Չլինի թե երբ ուտես ու կշտանաս, գեղեցիկ տներ կառուցես ու դրանց մեջ
բնակվես,^13 եւ քո արջառն ու ոչխարը բազմանան, քո արծաթն ու ոսկին շատանան, քո ունեցած ամեն ինչը բազմանա,
(^14) գոռոզամտանաս ու մոռանաս Տիրոջը՝ քո Աստծուն, որը հանեց քեզ եգիպտացիների երկրից՝ քո ստրկության տնից,
(^15) անցկացրեց քեզ մեծ ու ահազդու անապատի միջով, որտեղ օձն ու կարիճը խայթում էին, ծարավում էինք եւ ջուր չկար,
եւ նա քեզ համար ապառաժ քարից ջրի աղբյուր բխեցրեց։ 16 Նա անապատում կերակրեց քեզ մանանայով, որը անծանոթ
էր քո հայրերին, որպեսզի քեզ չարչարի ու փորձի, եւ վերջում բարություն անի քեզ։ 17 Քո մտքում մի՛ ասա. “Իմ ուժով ու
ձեռքի զորությամբ եմ տիրացել այս մեծ հարստությանը”,^18 այլ հիշի՛ր Տիրոջը՝ քո Աստծուն, որովհետեւ նա է քեզ ուժ
տալիս այդ հարստությանը հասնելու համար, որպեսզի հաստատի իր այն ուխտը, որ երդվել է քո հայրերին, ինչպես
այսօր։
(^19) Եվ եթե պատահի, որ մոռանաս Տիրոջը՝ քո Աստծուն, եւ գնաս օտար աստվածների հետեւից, պաշտես ու
երկրպագես դրանց, այսօր երդվում եմ երկնքով ու երկրով, որ դուք անհետ կկորչեք։ 20 Եթե չանսաք Տիրոջ՝ ձեր Աստծու
ձայնին, կկորչեք այնպես, ինչպես կորան մյուս ազգերը, որոնց վերացրեց Տերը ձեր առջեւից»։

