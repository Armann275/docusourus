
(^1) Մենք ձեր գործակիցներն ենք եւ աղաչում ենք, որ դուք Աստծու շնորհն իզուր ընդունած չլինեք, (^2) որովհետեւ
Աստված ասում է.
_«Ընդունելի ժամանակում լսեցի քեզ
եւ փրկության օրը օգնեցի քեզ» (Ես. 49.8)։_
Ահա հիմա ընդունելի ժամանակն է, ահա հիմա փրկության օրն է։ 3 Ոչ մի բանով պատճառ մի՛ եղեք, որ մեր
ծառայությունը վարկաբեկվի.^4 այլ բոլոր դեպքերում դուք ձեզ ներկայացրեք որպես Աստծու պաշտոնյաներ՝
ցուցաբերելով մեծ համբերություն նեղությունների մեջ, վշտերի մեջ, չարչարանքների մեջ,^5 հարվածների տակ,
բանտերում, խռովությունների մեջ, տքնությունների մեջ, հսկումների մեջ, ծոմապահության մեջ,^6 սրբությամբ,
գիտությամբ, համբերությամբ, քաղցրությամբ, Սուրբ Հոգով, անկեղծ սիրով,^7 ճշմարտության խոսքով, Աստծու
զորությամբ, արդարության զենքով, որ աջ եւ ձախ ձեռքերում է,^8 փառքով եւ անարգությամբ, գովասանքով եւ
պարսավանքով, խաբեբա համարվողներ, բայց ճշմարտությունից չշեղվածներ,^9 իբրեւ անծանոթներ, բայց բոլորից
ճանաչվածներ, իբրեւ մահամերձներ, բայց ահավասիկ ողջ ենք, իբրեւ պատժվածներ, բայց ոչ մահապարտներ,^10 իբրեւ
տրտմածներ, բայց շարունակ ուրախ ենք, իբրեւ աղքատներ, բայց շատերին ենք հարստացնում, իբրեւ թե ոչինչ չունենք,
բայց ունենք ամեն ինչ։ 11 Կորնթացինե՛ր, մեր բերանները բաց են ձեզ պատգամելու համար, եւ մեր սրտերը՝ լայն։ 12 Դուք
մեր պատճառով չեք նեղվում, այլ դուք ձեր սրտերում եք նեղվում։ 13 Արդ, նույն փոխադարձությամբ,- իբրեւ որդիների եմ
ասում ձեզ,- լայնորեն բացե՛ք ձեր սրտերը։


Զգուշացում կռապաշտությունից
(^14) Անհավատներին լծակից մի՛ եղեք, քանի որ ի՞նչ կապ կարող է լինել արդարության եւ անօրենության միջեւ, կամ ի՞նչ
հաղորդակցություն կարող է լինել լույսի եւ խավարի միջեւ։
(^15) Եվ կամ ի՞նչ համաձայնություն կարող է լինել Քրիստոսի եւ Բելիարի միջեւ, կամ ի՞նչ առնչություն կարող է լինել
հավատացյալի ու անհավատի միջեւ,^16 կամ ի՞նչ նմանություն կարող է լինել Աստծու տաճարի եւ մեհյանների միջեւ։
Արդարեւ, կենդանի Աստծու տաճար եք դուք։ Ինչպես ասաց Աստված.
_«Պիտի բնակվեմ նրանց մեջ ու պիտի ապրեմ նրանց մեջ,
պիտի լինեմ նրանց Աստվածը,
եւ նրանք պիտի լինեն իմ ժողովուրդը (Ղեւտ. 26.12, Եզկ. 37.27)։_
(^17) Հետեւաբար,
_դո՛ւրս եկեք նրանց միջից եւ հեռո՛ւ մնացեք,- ասում է Տերը,-
մի՛ դիպեք պիղծ բաներին, եւ ես կընդունեմ ձեզ (Ես. 52.11)։_
(^18) _Ես կլինեմ ձեզ համար հայր,
եւ դուք կլինեք ինձ համար որդիներ ու դուստրեր (Բ Թագ. 7.14, Ա Մն. 17.13, Ես. 43.6, Երմ. 31.9),-_
ասում է Ամենակալ Տերը»։
