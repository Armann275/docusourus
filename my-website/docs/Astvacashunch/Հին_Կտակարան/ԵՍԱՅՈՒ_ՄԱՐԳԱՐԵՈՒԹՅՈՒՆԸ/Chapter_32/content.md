
Արդարադատ թագավորը
(^1) _Ահա մի արդար թագավոր պիտի թագավորի,
եւ իշխաններ, որոնք իրավունքով պիտի իշխեն։_
(^2) _Եվ այն մարդը, որն իր մտքերն է թաքցնում,
պիտի թաքնվի,
ինչպես հորդառատ ջրերից։
Իսկ Սիոնը նմանվելու է մի փառավոր գետի,
որ հորդել է տոչորված երկրում։_
(^3) _Այլեւս հույս չեն դնելու մարդկանց վրա,
այլ իրենց ականջները պահելու են լսելու համար._
(^4) _տկարների սրտերը պիտի անսան ու հնազանդվեն,
թոթով լեզուներն արագորեն պիտի սովորեն խաղաղություն խոսել։_
(^5) _Էլ չեն ասի հիմարին,
որ իրենց իշխան լինի,
եւ ոչ էլ քո սպասավորներն են ասելու,
թե՝ լո՛ւռ մնա._
(^6) _քանզի հիմարը հիմարություն դուրս կտա
եւ իր սրտում փուչ բաներ կմտածի՝
անօրենություն անելով,
Աստծու դեմ հայհոյություն խոսելով,
ցրելով քաղցած հոգիներին
եւ ծարաված մարդկանց դատարկ արձակելով։_
(^7) _Չարագործերն անօրեն ծրագրերն են խորհում՝
անիրավ խոսքերով կործանելով խեղճերին
եւ դատի ժամանակ անտեսելով աղքատների խոսքը._
(^8) _իսկ արդարները իմաստուն բաներ են խորհում,
եւ այդ խորհուրդը կա ու կմնա։_


Զգուշացում Երուսաղեմի կանանց
(^9) _Ո՛վ բարեկեցիկ կանայք,
եկեք ակա՛նջ դրեք իմ ձայնին,
եւ դուք, դուստրե՛ր,
երկյուղով լսե՛ք իմ խոսքերը։_
(^10) _Հիշե՛ք, որ ցավով ու տագնապով պիտի լինեն տարվա օրերը,
քանի որ այգեկութը նվազեց, ցանքսը դադարեց,
եւ այլեւս հետ չեն գալու։_
(^11) _Զարհուրե՛ք, բարեկեցիկնե՛ր,
տրտմե՛ք, ինքնավստահնե՛ր, մերկացե՛ք,
հանվե՛ք, քո՛ւրձ հագեք,_
(^12) _լա՛ց եղեք եւ կո՛ւրծք ծեծեք սիրելի հանդերի համար
եւ այգիների բերքի համար։_
(^13) _Իմ ժողովրդի հողում փուշ ու մոլախոտ պիտի բուսնի,
եւ բոլոր ապարանքների միջից ուրախությունը պիտի վերանա.
փարթամ քաղաքի ապարանքները պիտի լքվեն։_
(^14) _Պիտի լքեն այդ քաղաքի հարստությունը եւ ցանկալի տները,
քո ավանները հավիտենապես քարանձավների պիտի վերածվեն,
վայրի էշերը պիտի զվարճանան այնտեղ,
եւ հոտերը պիտի արածեն,_
(^15) _մինչեւ որ բարձրից ձեզ վրա գա Հոգին,
եւ Քերմելն անապատ դառնա,
Քերմելն անտառ համարվի,_
(^16) _եւ իրավունքը հանգրվանի անապատում,
արդարությունը բնակվի Քերմելում։_
(^17) _Արդարության գործերը խաղաղությամբ պիտի կատարվեն,
արդարությունն անդորրություն պիտի հաստատի,
հույս ունեցողները հավիտյան պիտի մնան։_
(^18) _Եվ իմ ժողովուրդը պիտի բնակվի խաղաղության քաղաքում,
պիտի բնակվի հույսով եւ պիտի հանգստանան հարստության մեջ։_
(^19) _Եթե կարկուտ էլ թափվի,
ձեզ վրա չի գալու։
Անտառում բնակվողները նույնպես պիտի լինեն այնպես ապահով,
ինչպես նրանք, որոնք դաշտում են։_
(^20) _Երանի՜ նրանց, ովքեր սերմ են ցանում այն բոլոր ջրերի մոտ,
ուր ոտք են դնում եզն ու էշը։_
