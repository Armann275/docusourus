
(^1) _Չես տեսել դու նրան, ոչ էլ կզարմանաս իմ ասած այս խոսքերի վրա։_
(^2) _Չես երկնչի, որովհետեւ ես եմ այդ բոլորը պատրաստել։
Բայց ո՞վ է, որ ինձ պիտի հակառակվի,_
(^3) _կամ ո՞վ է, որ ինձ պիտի դիմադարձի ու դիմանա,
երբ այն ամենը, ինչ որ կա երկնքի ներքո, իմն է։_
(^4) _Հանուն նրա ես չեմ լռելու։
Հզորի խոսքը ողորմած պիտի լինի իր հավասարի նկատմամբ։_
(^5) _Ո՞վ կպատռի նրա դիմակը,
եւ ո՞վ կմտնի նրա փակ պատյանից ներս։_
(^6) _Ահն է իշխում նրա ատամների շուրջբոլորը._
(^7) _փորը պղնձե վահան է,
հոդերը՝ սուր քարեր,_
(^8) _մեկը մյուսի հետեւից կպած են,
նրա միջով օդ չի անցնի։_
(^9) _Ասես եղբայրն իր եղբոր հետ գնա.
իրարից կբռնեն ու չեն բաժանվի։_
(^10) _Նրա փռնչոցից փայլակներ են դուրս թռչում.
նրա աչքերն Արուսյակի տեսք ունեն։_
(^11) _Նրա բերանից վառված լապտերներ են դուրս ժայթքում,
եւ հրեղեն շանթեր են արձակվում։_
(^12) _Նրա ռունգերից, ինչպես հնոցի կրակից, ծուխ է ելնում։_
(^13) _Ինքը կայծակ է,
եւ բերանից բոց է դուրս գալիս։_
(^14) _Նրա պարանոցում զորությունն է հաստատված.
նրա առջեւից կործանումն է ընթանում։_
(^15) _Նրա մարմնի անդամները ամուր կպած են իրար.
եթե մեկը վրան ընկնի, նա չի էլ խլրտա,_
(^16) _որովհետեւ նրա սիրտն ապառաժ քար է կտրել
եւ դարբնի սալի նման անշարժ, հաստատուն է։_
(^17) _Երբ խլրտա, ահը կհամակի երկրի գազաններին, չորքոտանիներին ու զեռուններին։_
(^18) _Թե նրան տեգեր, զենքեր ու նիզակներ հանդիպեն, վնաս չեն հասցնի,_
(^19) _որովհետեւ նա երկաթը հարդ է համարում, պղինձը՝ փտած փայտ։_
(^20) _Նրան չի խոցում պղնձե աղեղը։
Ռմբաքարը նա խոտի տեղ է ընդունում,_
(^21) _լախտը՝ եղեգի։
Ծիծաղում է նա հրալից շարժման վրա։_
(^22) _Սուր տեգերը նրա համար նման են անկողնի։
Ծովի ամբողջ ոսկին նրա տակ՝ իբրեւ անհամար կավ։_
(^23) _Անդունդները կաթսայի պես է եռացնում։
Ծովը ոչնչություն է համարում,_


(^24) _անդնդային տարտարոսը՝ մի գերի, անդունդները՝ զբոսավայր։_
(^25) _Երկրի վրա չկա բան, որ նման լինի նրան։
Նա ստեղծվել է իբրեւ խաղալիք իմ հրեշտակների համար։_
(^26) _Տեսնում է ամեն բարձունք,
եւ ջրերում եղած ամեն ինչի թագավորն ինքն է»։_
