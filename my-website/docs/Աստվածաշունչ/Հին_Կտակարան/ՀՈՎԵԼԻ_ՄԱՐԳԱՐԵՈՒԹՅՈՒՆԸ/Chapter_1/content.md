
(^1) Տիրոջ պատգամը, որ եղավ Բաթուելի որդի Հովելին Եզեկիայի օրերին։
(^2) _Լսե՛ք այս, ծերե՛ր,
ակա՛նջ դրեք, երկրի բոլո՛ր բնակիչներ.
եղե՞լ է այսպիսի բան ձեր օրերում կամ ձեր հայրերի օրերում։_
(^3) _Պատմե՛ք սա ձեր որդիներին,
եւ ձեր որդիները՝ իրենց որդիներին,
եւ նրանց որդիները՝ ուրիշ սերնդի։_
(^4) _Թրթուրի մնացորդները մորեխը կերավ,
մորեխի մնացորդները ջորյակը կերավ,
եւ ջորյակի մնացորդները կերավ երեւիլը։_
(^5) _Սթափվե՛ք, գինուց հարբածնե՛ր,
լացե՛ք եւ սգացե՛ք բոլորդ,
որ խմում եք գինին մինչեւ հարբելը,
որովհետեւ վերցվեց ձեր բերանից ուրախությունն ու խնդությունը։_
(^6) _Քանի որ մի հզոր եւ անթիվ ազգ ելավ իմ երկրի դեմ.
նրա ատամները՝ առյուծի ատամներ,
եւ նրա ժանիքներն առյուծի կորյունի ժանիքներ են։_
(^7) _Ավերեց իմ որթատունկը եւ իմ թզենիները ոչնչացրեց,
ամբողջությամբ ցնցեց ու գցեց այն եւ կեղեւահան արեց նրա ճյուղերը։_
(^8) _Ողբա՛ ինձ, ինչպես քուրձ հագած հարսը՝ իր ամուսնու համար։_
(^9) _Զոհաբերություններն ու պատարագները վերացան Տիրոջ տնից.
սո՛ւգ արեք, քահանանե՛ր՝ զոհասեղանի պաշտոնյանե՛ր,_
(^10) _քանի որ ավերվեցին դաշտերը։
Թող սուգ անի երկիրը, որովհետեւ ապականվեց ցորենը,
ցամաքեց գինին, նվազեց ձեթը։_
(^11) _Ողբացե՛ք, մշակնե՛ր՝ ունեցվածքով հանդերձ, ցորենի եւ գարու վրա,
որովհետեւ վերացավ այգեկութն ագարակից,_
(^12) _ցամաքեց որթատունկը, պակասեցին թուզն ու նուռը, արմավն ու խնձորը,
եւ ագարակի ամեն ծառ չորացավ,
քանի որ մարդկանց որդիներն ուրախությունն ամոթ դարձրին։
Կոչ պահեցողության եւ աղոթքի_
(^13) _Քո՛ւրձ հագեք, ողբացե՛ք, քահանանե՛ր,
սո՛ւգ արեք, զոհասեղանի պաշտոնյանե՛ր,
մտե՛ք, քուրձո՛վ քնեք, Աստծու պաշտոնյանե՛ր,
քանի որ ձեր Աստծու տնից պակասեցին զոհաբերություններն ու պատարագները։_
(^14) _Սրբագործե՛ք պահքը,
աղո՛թքը քարոզեք,
հավաքե՛ք ծերերին, երկրի բոլո՛ր բնակիչներ, ձեր Աստծու տանը
եւ ամբողջ սրտով աղաղակե՛ք Տիրոջը։_
(^15) _Վա՜յ ինձ, վա՜յ ինձ, վա՜յ ինձ այն օրը,
որովհետեւ մոտ է Տիրոջ օրը.
որպես թշվառության վրա թշվառություն կգա_
(^16) _ձեր աչքերի առաջ. ձեր Աստծու տնից
պակասեցին կերակուրները, ուրախությունն ու խնդությունը։_
(^17) _Խայտացին երինջներն իրենց մսուրներում,
ավերվեցին գանձարանները,
կործանվեցին շտեմարանները,
քանի որ ցորենը խորշակահար եղավ։_
(^18) _Ի՞նչ ամբարեմ նրանց մեջ։
Լացեցին նախիրների հոտերը,
որովհետեւ նրանք արոտավայր չունեին,_


_եւ ոչխարների հոտերը սատկեցին։_

Մարգարեի աղոթքը
(^19) _Քեզ եմ աղաղակելու, Տե՛ր,
որովհետեւ հուրը ոչնչացրեց անապատի գեղեցկությունը,
եւ բոցն այրեց ագարակի բոլոր ծառերը։_
(^20) _Վայրի երեն քեզ նայեց,
քանի որ ցամաքեցին ջրերի վտակները,
եւ հուրը կերավ անապատի գեղեցկությունը։_
