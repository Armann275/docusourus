
Ամենակալ, բարերար եւ մարդասէր
Աստուածըդ ամէնքի,
Երեւացողների, աներեւոյթների արարիչ,
Փրկող եւ զօրացնող, խնամող եւ խաղաղարար,
Հոգի հզօր Հօր,
Արդ` աղերսում ենք քեզ բազկատարած
Մենք ահաւորիդ առջեւ, գոչելով,
Մաղթանքով հեծութեան,
Սաստիկ դողալով եւ երկիւղով մեծ
Մօտենում ենք անզննելի զօրութեանըդ
մատուցելու
Նախ` պատարագը մեր այս բանական,
Իբրեւ հայրական անսասան պատուին
Աթոռակցի եւ փառակցի, արարչակցի,
Եւ քննողի` գաղտնիքները խորածածուկ,
Կատարեալ կամքի Էմմանուել Հօր`
Քեզ առաքողի, բոլորի փրկչի,
Կենդանացնողի եւ ստեղծողի:
Քո միջոցով մեզ ծանուցուեց միասնական
աստուածութեանդ
Անձնութիւնը միասնական Երրորդութեան:
Քեզանով եւ քո միջոցով շառաւիղները առաջին
Նահապետաց, որ տեսանող անուանուեցին,
Անցեալներն ու գալիքները,
Եղածներին ու չգոյացածներին
Անպաճոյճ խօսքով վերապատմեցին:
Քեզ Մովսէսը Աստծոյ Ոգի ճանաչեց,
Որ ջրի վրայ քո ընթանալով,
Զօրութիւն անսահման,
Հոգածու հզօր հովանաւորմամբ
Պաշտպանելով թեւատարած,
Գթասիրելով նոր ծնունդներիս`
Պարզեցիր խորհուրդը գաւազանի,
Որի օրինակով վերջին վարագոյրի


Հոսուն մանուածը ստեղծելուց առաջ,
Տիրապէս կարող,
Անէութիւնից` բոլոր գոյերի ու էակների
Բնութիւնն ամբողջ ստեղծագործեցիր:
Քեզանով բոլոր արարածները
Պատրաստւում են նորոգուելու Յարութեան
ժամին,
Որ մեր այս կեանքի օրն է յուսկ վերջին
Եւ օրն առաջին` ողջերի երկրի:
Քո ազգակիցը յօժար միութեամբ
Հնազանդուեց քեզ` իբրեւ իր Հօրը:
Հօր էակիցը, անդրանիկ Որդին`
Մեր կերպարանքով, քո գալն աւետեց,
Ճշմարիտ Աստուած`
Հաւասար ու համագոյ Հօրը հզօր,
Քեզ հայհոյելն անքաւելի համարեց,
Քեզ հաստելով` ըմբերանեց չարախօսներին,
Եւ ներեց արդար ու անարատ գտիչն ամէն ինչի,
Որ մեր մեղքերի համար մատնուեց
Եւ յարութիւն առաւ` արդարացնելու մեզ:
Փառք նրան քո միջոցով,
Բարեբանութիւն քեզ` ամենակալ Հօր հետ
Յաւիտեանս յաւիտենից. ամէն:
