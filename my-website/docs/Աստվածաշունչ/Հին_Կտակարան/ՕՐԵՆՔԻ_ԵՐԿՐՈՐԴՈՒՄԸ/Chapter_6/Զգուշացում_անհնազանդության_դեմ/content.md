
Մեծ պատվիրանը
(^1) «Սրանք են այն պատվիրանները, օրենքներն ու կանոնները, որ Տերը՝ մեր Աստվածը, հրամայեց ուսուցանել ձեզ,
որպեսզի դրանք գործադրեք այն երկրում, ուր պիտի մտնեք՝ ժառանգելու։ 2 Պետք է երկնչեք Տիրոջից՝ մեր Աստծուց,
պետք է պահեք նրա բոլոր օրենքներն ու կանոնները, որ ես պատգամում եմ ձեզ այսօր, որպեսզի երկար ապրեք, եւ՛ դու,
եւ՛ քո որդիներն ու քո որդիների որդիները ձեր կյանքի բոլոր օրերին։ 3 Լսի՛ր, Իսրայե՛լ, եւ հետեւի՛ր, որ կատարես դրանք,
որպեսզի լավ լինի քեզ համար, ու դուք չափազանց բազմանաք, ինչպես քո հայրերի Աստված խոստացավ տալ քեզ այն
երկիրը, որ կաթ ու մեղր է բխեցնում»։
(^4) Սրանք են այն օրենքներն ու կանոնները, որ Մովսեսն անապատում հաղորդեց Իսրայելի որդիներին
եգիպտացիների երկրից ելնելուց հետո։
«Լսի՛ր, Իսրայե՛լ, Տերը եւ միայն Տերն է մեր Աստվածը։ 5 Սիրի՛ր Տիրոջը՝ քո Աստծուն, քո ամբողջ սրտով, քո ամբողջ
հոգով ու քո ամբողջ ուժով։ 6 Այս պատգամները, որ այսօր հաղորդում եմ քեզ, կպահես քո սրտում եւ քո հոգու մեջ։
(^7) Դրանք կհաղորդես քո որդիներին եւ դրանց մասին կխոսես տանը նստած, ճանապարհ գնալիս, ննջելիս ու
արթնանալիս։ 8 Դրանք որպես նշան կկապես քո ձեռքին, որ մնան անշարժ քո աչքերի առջեւ,^9 դրանք կգրես քո տների
մուտքին ու դռների վրա»։
(^10) «Եվ երբ Տերը՝ քո Աստվածը, տանի քեզ այն երկիրը, որ երդվեց տալ քո հայրերին՝ Աբրահամին, Իսահակին ու
Հակոբին, եւ քեզ տա մեծամեծ ու գեղեցիկ քաղաքներ, որոնք դու չես կառուցել,^11 ամեն տեսակի բարիքներով լցված
տներ, որոնք դու չես լցրել, փորված ջրհորներ, որոնք դու չես բացել, այգիներ ու ձիթաստաններ, որոնք դու չես տնկել, եւ
ուտես ու հագենաս,^12 զգո՛ւյշ եղիր, որ չմոռանաս Տիրոջը՝ քո Աստծուն, որ հանեց քեզ եգիպտացիների երկրից՝
ստրկության տնից։ 13 Երկնչի՛ր Տիրոջից՝ քո Աստծուց, միայն նրա՛ն պաշտիր, նրա՛ն հետեւիր ու նրա՛ անունով երդվիր։
(^14) Օտար աստվածների, ձեր շուրջը գտնվող ժողովուրդների աստվածների հետեւից մի՛ գնա, (^15) որովհետեւ Տերը՝ քո
Աստվածը, որ ձեր մեջ է, նախանձախնդիր Աստված է։ Այնպես չլինի, որ Տերը՝ քո Աստվածը, սրտմտելով բարկանա ու
քեզ վերացնի երկրի երեսից։
(^16) Մի՛ փորձիր Տիրոջը՝ քո Աստծուն, ինչպես փորձեցիք Փորձությունում [* _Մասսա_ ]։ 17 Անսասա՛ն պահիր Տիրոջ՝ քո
Աստծու՝ քեզ հաղորդած պատվիրանները, օրենքներն ու կանոնները։ 18 Կատարի՛ր այն, ինչ բարի ու հաճելի է Տիրոջ՝ քո
Աստծու առջեւ, որպեսզի լավ լինի քեզ համար, եւ դու մտնես ու ժառանգես այն բարեբեր երկիրը, որ Տերը երդվեց տալ
մեր հայրերին՝ 19 հալածելով բոլոր թշնամիներին քո առջեւից, ինչպես ասել է։
(^20) Եվ երբ վաղը քո որդին քեզ հարցնի ու ասի՝ “Այդ ի՞նչ պատվիրաններ, օրենքներ ու կանոններ են, որ Տերը՝ մեր
Աստվածը, պատվիրել է մեզ”,^21 ապա քո որդուն կասես. “Եգիպտոսում փարավոնի ստրուկներն էինք մենք, եւ Տերը՝
Աստված, հզոր ձեռքով ու բարձր բազկով մեզ դուրս բերեց այնտեղից։ 22 Տերը եգիպտացիների երկրում փարավոնի ու
նրա տան վրա մեր ներկայությամբ սոսկալի նշաններ եւ մեծագործություններ արեց։ 23 Նա մեզ դուրս բերեց այնտեղից,
որպեսզի բերի այստեղ, մեզ տա այն երկիրը, որ երդվել էր տալ մեր հայրերին։ 24 Տերը մեզ պատվիրեց գործադրել բոլոր
այս օրենքները, երկնչել Տիրոջից՝ մեր Աստծուց, որպեսզի լավ լինի մեզ համար մեր կյանքի բոլոր օրերում, եւ ապրենք,
ինչպես որ ապրում ենք այսօր։ 25 Մեզ ողորմածություն կլինի, եթե Տիրոջ՝ մեր Աստծու առջեւ զգուշությամբ կատարենք
բոլոր այս պատվիրանները, ինչպես որ Տերը պատվիրեց մեզ”»։
