
Բաբելոնի դատաստանը
(^1) _«Իջի՛ր ու նստի՛ր հողին,
ո՛վ Բաբելոնի կույս օրիորդ,
նստի՛ր գետնին, որովհետեւ աթոռ չկա,
խավարի մե՛ջ մտիր, քաղդեացիների՛ դուստր,
դու, որ այլեւս չես շարունակելու քնքուշ ու փափկասուն կոչվել։_
(^2) _Երկա՛նք վերցրու, ալյո՛ւր աղա,
դե՛ն նետիր քողդ, քաշի՛ր մազերդ.
մերկացրո՛ւ սրունքներդ եւ անցի՛ր գետի միջով,_
(^3) _ու թող բացահայտվի քո ամոթը,
թող երեւա քո նախատինքը,
քանզի քեզնից վերցնելու եմ քո իրավունքները։
Նա, որ փրկեց քեզ,
քեզ այլեւս չի մատնի մարդկանց._
(^4) _նրա անունը Զորությունների Տեր է, Իսրայելի Սուրբ։_
(^5) _Նստի՛ր թախծոտ ու զղջացած,
մտի՛ր խավարի մեջ, ո՛վ քաղդեացիների դուստր,
էլ չես կոչվի թագավորների զորություն։_
(^6) _Ես բարկացել էի իմ ժողովրդի վրա,
որովհետեւ պղծեցին իմ ժառանգությունը։
Ես նրանց մատնեցի քո ձեռքը,
իսկ դու ողորմածություն չարեցիր նրանց նկատմամբ։
Ծերերի լուծը սաստիկ ծանրացրիր_
(^7) _եւ ասացիր.
“Ես հավիտյան իշխան կմնամ”։
Երբեք չմտածեցիր ու չհիշեցիր վախճանի մասին։_
(^8) _Արդ, լսի՛ր այս, ո՛վ դու փափկասուն,_


_որ նստել էիր ինքնագոհ եւ սրտիդ մեջ ասում էիր.
“Ե՛ս եմ, եւ ինձ հավասար ոչ ոք չկա,
որբեւայրություն չեմ քաշելու
եւ որբություն չեմ ճանաչելու”։_

(^9) _Սակայն դրանք երկուսն էլ՝
որբեւայրությունն ու անզավակությունը,
մեկ օրվա մեջ հանկարծակի քեզ վրա են հասնելու,
անսպասելի քեզ վրա են գալու քո դյութությունների,
քո սաստկացող կախարդությունների պատճառով,_
(^10) _քո չարության վրա հույս դնելու պատճառով,
որովհետեւ ասում էիր. “Ես եմ, եւ ինձ հավասար ոչ ոք չկա”։
Դու, որ այդպես ես մտածում,
իմացի՛ր, որ քո պոռնկությունն ամոթանք պիտի լինի քեզ համար,
քանզի քո սրտի մեջ ասացիր.
“Ես եմ, եւ ինձ հավասար ոչ ոք չկա”։_
(^11) _Այնպիսի կորուստ է քեզ վրա հասնելու,
որ չես իմանալու,
այնպիսի խորխորատ,
որ ընկնելու ես նրա մեջ.
քեզ վրա մի թշվառություն է գալու,
որ չես կարողանալու մաքուր մնալ,
քեզ վրա հանկարծակի կորուստ է գալու,
որ դու չես գիտակցելու։_
(^12) _Դե հիմա մնա՛ քո դյութությունների
ու քո բազում կախարդությունների մեջ,
որոնք քո մանկությունից սկսած սովորեցիր.
գուցե կարողանաս օգո՞ւտ քաղել,_
(^13) _գուցե կարողանաս ո՞ւժ առնել։
Չարչարվեցիր քո խորհուրդներով։
Թող վեր կենան ու քեզ փրկեն աստղագուշակները,
որոնք դիտում են երկնքի աստղերը,
թող պատմեն քեզ,
թե ի՛նչ է գալու քո գլխին։_
(^14) _Ահավասիկ նրանք բոլորը խռիվի պես,
պիտի այրվեն կրակի մեջ
եւ իրենց հոգիները չպիտի կարողանան փրկել բոցից.
նստած ես կրակի կայծերի վրա._
(^15) _դրանք քեզ համար օգնություն պիտի լինեն։
Քո վաստակն այն վաճառականները եղան,
որոնց հետ առեւտուր արեցիր քո մանկությունից.
նրանք բոլորն էլ իրար հետեւից մոլորվեցին,
եւ դու փրկություն չունես»։_
