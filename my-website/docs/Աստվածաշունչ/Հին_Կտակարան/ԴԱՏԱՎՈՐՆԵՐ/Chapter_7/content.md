
(^1) Հերոբոաղը, այսինքն՝ Գեդեոնը, եւ նրա հետ եղած ամբողջ զորքը կանուխ վեր կացան եւ բանակեցին Արեդի
աղբյուրի մոտ, իսկ Մադիամի եւ Ամաղեկի բանակը նրանց հյուսիսային կողմում՝ Գաբաաթամում էր, հովտի մեջ։ 2 Տերն
ասաց Գեդեոնին. «Քեզ հետ եղող զորքը շատ է, չեմ ուզում մադիանացիներին նրանց ձեռքը մատնել, որ չլինի թե
Իսրայելն իմ առաջ պարծենա եւ ասի՝ “Իմ ձեռքը փրկեց ինձ”»։ 3 Տերը նրան ասաց. «Խոսի՛ր ի լուր ժողովրդի եւ ասա՛.
“Ով վախկոտ է, թող հետ դառնա”»։ Եվ գնացին Գաղաադ սարից. զորքից քսաներկու հազար հոգի հետ դարձան, եւ
մնացին տասը հազար։ 4 Տերն ասաց Գեդեոնին. «Զորքը տակավին շատ է, իջեցրո՛ւ նրանց ջրի մոտ, այնտեղ նրանց
փորձության կենթարկեմ քեզ համար. ում մասին քեզ ասեմ՝ “Դա թող գնա քեզ հետ”, նա՛ թող գնա քեզ հետ, իսկ ում
մասին ասեմ՝ “Դա թող չգնա քեզ հետ”, նա թող չգնա քեզ հետ»։ 5 Նա զորքն իջեցրեց ջրի մոտ, եւ Տերը Գեդեոնին ասաց.
«Ովքեր շան նման լեզվով խմեն այդ ջրից, նրանց առանձին կկանգնեցնես, իսկ ովքեր խմելու համար իրենց ծնկների վրա
կռանան, նրանց էլ առանձին կկանգնեցնես»։ 6 Ովքեր ձեռքով ու լեզվով խմեցին, նրանց բոլորի թիվը եղավ երեք հարյուր
մարդ. մնացած ժողովուրդը ջուր խմելու համար կռացավ ծնկների վրա։ 7 Տերն ասաց Գեդեոնին. «Այն երեք հարյուր
մարդկանցով, որոնք լափեցին ջուրը, ձեզ կփրկեմ եւ մադիանացիներին քո ձեռքը կմատնեմ, իսկ այն ամբողջ ժողովուրդը
թող գնա ամեն մեկն իր տեղը»։ 8 Եվ նրանք ժողովրդի պաշարն ու նրանց եղջերափողերն իրենց ձեռքն առան, եւ Գեդեոնն
Իսրայելի բոլոր մարդկանց իրենց բնակության տեղն արձակեց եւ միայն այն երեք հարյուր մարդկանց պահեց։ Մադիամի
բանակը նրանից ներքեւ՝ հովտում էր։
(^9) Այդ գիշեր Տերը նրան ասաց. «Շտապ վե՛ր կաց եւ այստեղից իջի՛ր թշնամու բանակատեղի, որովհետեւ նրան քո
ձեռքը մատնեցի.^10 իսկ եթե վախենում ես իջնել, իջի՛ր քո ծառա Փարայի հետ։ 11 Կլսես, թե ինչ են խոսում, եւ այն
ժամանակ կզորանան քո ձեռքերը, եւ կհարձակվես նրանց վրա»։ Եվ նա իր ծառայի հետ իջավ մինչեւ թշնամու բանակի
առաջապահ զորքը, որը կազմված էր հիսուն հոգուց։ 12 Մադիանացիները, ամաղեկացիները եւ արեւելքի մյուս որդիները
բանակ էին դրել ծործորների մեջ՝ մորեխների պես մեծ բազմությամբ։ Նրանց ուղտերին թիվ չկար, նրանք շատ էին,
ինչպես ծովափի ավազը։ 13 Գեդեոնը բանակատեղի մտավ եւ լսեց, որ մի մարդ իր ընկերոջը երազ էր պատմում. «Երազ
տեսա,- ասում է,- ահա գարե մի հաց գլորվում էր դեպի Մադիամի բանակները եւ եկավ մինչեւ Մադիամի վրանը,
հարվածեց նրան ու կործանեց, եւ վրանը գլխիվայր ընկավ»։ 14 Նրա ընկերը պատասխան տվեց եւ ասաց. «Դա ուրիշ բան
չէ, եթե ոչ իսրայելացի Հովասի որդի Գեդեոնի սուրը. Տերը նրա ձեռքն է մատնել մադիանացիներին եւ բոլոր բանակները»։
(^15) Երբ Գեդեոնը լսեց երազի պատմությունն ու նրա մեկնությունը, երկրպագեց Տիրոջը, վերադարձավ Իսրայելի
բանակն ու ասաց. «Վե՛ր կացեք, որովհետեւ Տերը մադիանացիների բանակը մեր ձեռքն է մատնել»։ 16 Նա այդ երեք
հարյուր մարդկանց երեք գնդի բաժանեց եւ ամենքի ձեռքը եղջերափողեր եւ սափորների մեջ դրված ջահեր տվեց։ 17 Եվ
ասաց նրանց. «Ի՛նձ նայեք եւ նո՛ւյնն արեք. ահա ես մտնում եմ բանակի մեջ եւ ինչպես որ ես անեմ, այդպես էլ դո՛ւք արեք։
(^18) Երբ ես եւ բոլոր ինձ հետ եղողները կփչենք եղջերափողերը, դուք էլ փչե՛ք եղջերափողերը ամբողջ բանակի շուրջը եւ
ասացե՛ք. “Սուր՝ Տիրոջ եւ Գեդեոնի համար”»։
(^19) Գեդեոնը եւ նրա հետ հարյուր մարդ կեսգիշերվա սկզբին հասան բանակի ծայրը, երբ պահապանները
զարթնեցնում էին փոխարինող հերթի պահապաններին, փչեցին եղջերափողերը եւ վայր գցեցին իրենց ձեռքի
սափորները։ 20 Ապա երեք գնդերն էլ փչեցին եղջերափողերը եւ կոտրատեցին սափորները։ Նրանք իրենց ձախ ձեռքով
առան ջահերը, իսկ աջ ձեռքով եղջերափողերը բռնած՝ փչեցին, աղաղակեցին եւ ասացին. «Սուր՝ Տիրոջ եւ Գեդեոնի
համար»։ 21 Ամեն մեկը կանգնեց իր տեղում բանակի շուրջը. ամբողջ բանակը վազեց, փող հնչեցրին եւ փախան։ 22 Երբ
այն երեք հարյուր եղջերափողերը հնչեցին, Տերն այնպես արեց, որ ամբողջ բանակի մեջ ամեն մարդ սուրն իր ընկերոջ
վրա դարձնի. եւ ամբողջ բանակը փախավ մինչեւ Բեթասետա, իսկ գնդերից մեկն էլ՝ մինչեւ Աբելմաուլայի բարձունքը եւ
մինչեւ Տաբեթ։ 23 Իսրայելի որդիներին կանչեցին Նեփթաղիմից, Ասերից եւ ամբողջ Մանասեից, ու հետապնդեցին
մադիանացիներին։ 24 Գեդեոնը պատգամավորներ ուղարկեց Եփրեմի սահմանները եւ ասաց. «Իջե՛ք մադիանացիներին
ընդառաջ եւ գրավե՛ք ջրերի կիրճերը մինչեւ Բեթփարա ու Հորդանան գետը»։ Եփրեմի բոլոր մարդիկ իրար ձայն տվեցին
եւ գրավեցին ջրերի եզերքը մինչեւ Բեթփարա ու Հորդանան գետը։ 25 Բռնեցին մադիանացիների երկու իշխաններին՝
Օրեբին եւ Զեբին։ Օրեբին սպանեցին Սորորեբայում, իսկ Զեբին՝ Ակեբզեբայում, եւ մադիանացիներին հալածեցին, իսկ
Օրեբի եւ Զեբի գլուխները Հորդանան գետի այն կողմից բերեցին Գեդեոնին։

