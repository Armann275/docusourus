
Մոտ է Տիրոջ օրը
(^1) _Փո՛ղ հնչեցրեք Սիոնում,
քարո՛զ կարդացեք իմ սուրբ լեռան վրա.
թող հավաքվեն երկրի բոլոր բնակիչները,
քանի որ հասել է Տիրոջ օրը, քանի որ մոտ է_
(^2) _խավարի եւ մեգի օրը, ամպի եւ մառախուղի օրը։
Իբրեւ առավոտ՝ բազմամարդ եւ հզոր զորքը կտարածվի լեռների վրա.
դրա նմանը չի եղել երբեւիցե,
եւ դրանից հետո էլ չի լինի սերնդեսերունդ։_
(^3) _Նրա առջեւից լափող կրակ է,
նրա հետեւից՝ բորբոքված բոց.
նրա առջեւում երկիրը որպես վայելչության դրախտ է,
իսկ նրա հետեւում՝ ավերված դաշտ.
եւ փրկվող չի լինի նրանից։_
(^4) _Նրա տեսքը երիվարների տեսքի նման է.
կարշավեն հեծյալների նման,_
(^5) _կասպատակեն ինչպես կառքերի շաչյունը՝ լեռների գագաթներին,
ինչպես կրակի բոցի ձայնը, որ ուտում է եղեգը,
ինչպես պատերազմի պատրաստված բազմամարդ ու հզոր զորքը։_
(^6) _Նրա առջեւ կկործանվեն ազգեր,
եւ ամեն մի դեմք սեւացած պտուկի կնմանվի։_
(^7) _Կհարձակվեն որպես ախոյաններ,
եւ պատերազմող մարդկանց նման կելնեն պարիսպների վրա.
յուրաքանչյուրն իր ճանապարհով կգնա,
եւ չեն շեղվի իրենց շավիղներից։_
(^8) _Մարդն իր եղբորից եւ ընկերոջից չի զատվի։
Իրենց ծանր զենքերով կգնան
եւ իրենց նետերով կընկնեն, բայց չեն վախճանվի։_
(^9) _Կարշավեն քաղաքի վրա,
կընթանան պարիսպների վրայով,
կդիմեն դեպի ապարանքները
եւ գողերի նման ներս կմտնեն պատուհաններից։_
(^10) _Նրա առջեւ երկիրը կխռովվի, եւ երկինքը կշարժվի,
արեգակն ու լուսինը կխավարեն,
եւ աստղերը կթաքցնեն իրենց լույսը։_
(^11) _Եվ Տերն իր ձայնը կհնչեցնի իր զորքի առաջ,
քանի որ չափազանց մեծաթիվ է նրա բանակը,
եւ հզոր՝ նրա պատերազմական գործը.
քանի որ մեծ է Տիրոջ օրը, մեծ եւ չափազանց փառավոր,
եւ ո՞վ կարժանանա դրան։_
(^12) _«Եվ արդ, ասում է Տերը՝ ձեր Աստվածը,
դարձե՛ք ինձ ձեր ամբողջ սրտով,
պահքով, լալով ու կոծելով։_
(^13) _Պատռե՛ք ձեր սրտերը եւ ոչ թե հագուստները
եւ դարձե՛ք Տիրոջը՝ ձեր Աստծուն,
որովհետեւ ողորմած է եւ գթած,
համբերատար եւ բազումողորմ
եւ զղջում է մարդկանց չարիքների համար»։_
(^14) _Ո՞վ գիտի, թերեւս դառնա ու զղջա
եւ իր հետեւից թողնի օրհնություն,
զոհաբերություններ ու պատարագներ Տիրոջը՝ մեր Աստծուն։_


Կոչ ծոմապահության եւ պաղատանքի
(^15) _Փո՛ղ հնչեցրեք Սիոնում,
սրբագործե՛ք պահքը,
աղո՛թքը քարոզեք._
(^16) _հավաքե՛ք ձեր ժողովրդին,
սրբագործե՛ք ժողովարանը,
ընտրե՛ք ծերերին,
հավաքե՛ք կաթնակեր երեխաներին.
թող փեսան ելնի իր սենյակից եւ հարսը՝ առագաստից։_
(^17) _Թող աստիճանների եւ զոհասեղանի միջեւ
քահանաներն ու Տիրոջ պաշտոնյաները լաց լինեն եւ ասեն.
«Խնայի՛ր, Տե՛ր, քո ժողովրդին,
եւ քո ժառանգությունը նախատինքի մի՛ հանձնիր,
որ ազգերը տիրեն նրան,
որպեսզի հեթանոսների մեջ չասեն.
“Ո՞ւր է նրանց Աստվածը”»։_
(^18) _Տերը նախանձախնդրությամբ լցվեց իր երկրի համար ու խնայեց իր ժողովրդին։_
(^19) _Եվ Տերը պատասխան տվեց իր ժողովրդին եւ ասաց.
«Ահա ես ձեզ ցորեն, գինի եւ յուղ եմ ուղարկում.
կգոհանաք դրանցով,
եւ այլեւս ձեզ չեմ հանձնի ազգերի նախատինքին։_
(^20) _Հյուսիսայինով կհալածեմ ձեզնից
եւ նրան անջուր երկիր կվտարեմ,
կկործանեմ նրա սկիզբն առաջին ծովում
եւ նրա վերջը՝ վերջին ծովում.
նրա թարախը կելնի, եւ կբուրի նրա հոտը,
քանի որ մեծացան նրա գործերը։_
(^21) _Քաջալերվի՛ր, երկի՛ր, ցնծա՛ եւ ուրախացի՛ր,
որովհետեւ Տերը մեծացրեց իր գործերը քեզ համար։_
(^22) _Քաջալերվի՛ր, վայրի՛ երե,
որովհետեւ անապատի դաշտերը դալարեցին,
որովհետեւ ծառը տվեց իր պտուղը,
որթատունկն ու թզենին ցույց տվեցին իրենց զորությունը։_
(^23) _Սիոնի՛ որդիներ, ցնծացե՛ք եւ ուրախացե՛ք Տիրոջով՝ ձեր Աստծով,
քանի որ Տերը ձեզ արդար կերակուր տվեց.
եւ ձեզ համար կտեղան գարնանային
եւ աշնանային անձրեւները, ինչպես նախկինում։_
(^24) _Կլցվեն ցորենի կալերը,
եւ կհորդեն գինու եւ յուղի հնձանները։_
(^25) _Ձեզ կհատուցեմ այն տարիների դիմաց,
երբ մորեխը, ջորյակն ու թրթուրը կերան,
եւ իմ մեծ զորքը, որ ուղարկեցի ձեզ վրա։_
(^26) _Եվ ուտելով կուտեք ու կհագենաք
եւ կօրհնաբանեք Տիրոջ՝ ձեր Աստծու անունը,
որ հրաշքներ գործեց ձեզ համար,
եւ իմ ժողովուրդն այլեւս չի ամաչի հավիտյան։_
(^27) _Եվ կիմանաք, որ ես Իսրայելի մեջ եմ,
եւ ես եմ Տերը՝ ձեր Աստվածը,
եւ չկա ոչ ոք ինձնից բացի,
եւ իմ ժողովուրդը չի ամաչի հավիտյան։_
(^28) _Եվ կլինի, որ սրանից հետո իմ Հոգուց կհեղեմ ամեն մարմնի վրա,
եւ կմարգարեանան ձեր որդիներն ու ձեր դուստրերը,
ձեր ծերերը երազներով կերազեն,
եւ ձեր երիտասարդները տեսիլքներ կտեսնեն։_
(^29) _Իմ ծառաների վրա եւ
իմ աղախինների վրա այն օրերին իմ Հոգուց կհեղեմ, եւ կմարգարեանան։_
(^30) _Նշաններ ցույց կտամ վերեւում՝ երկնքում,
եւ նշաններ ներքեւում՝ երկրի վրա. արյուն, հուր եւ ծխե մրրիկ։_
(^31) _Արեգակը կփոխվի խավարի, եւ լուսինը՝ արյան,
նախքան Տիրոջ մեծ ու փառավոր օրվա գալուստը»։_
(^32) _Եվ կլինի, որ ամեն ոք, ով կանչի Տիրոջ անունը, կապրի,
քանի որ Սիոն լեռան վրա եւ Երուսաղեմում կլինի փրկվածը,
ինչպես որ ասաց Տերը, եւ ավետարանվածը,
որոնց Տերը կկանչի իր մոտ։_

