
Ամէն տեսնող աչք քեզ է նայում,
Տէ՛ր, Աստուա՜ծ բոլորի,
Եւ դո՛ւ էլ նայիր քեզ հառաչաձայն պաղատող
բոլոր քո ծառաներին,
Աղախիններին, թէ նրանցից էլ աղաչող լինի:
Ընդունի՛ր եւ իմ այս ողբ ու լացով ցանկասէր
աչքիս ցողն արցունքների,
Որով, Տէ՜ր Քրիստոս, թրջում եմ ահա ոտքը
անարատ քո մարդեղութեան,
Եւ օրինակով այն խորհրդաւոր` յանցաւոր կնոջ
մազերի,


Ընդունի՛ր նաեւ իմ դաւանութիւնն ու դարձը առ
քեզ.
Եւ համբոյրներով իմ շրթունքների` կեանքի
փրկարար հաղորդութիւնը քո ճաշակելու`
Համաշունչ կերպով կապիր ինձ քեզ հետ անլոյծ
միութեամբ:
Որպէս երաշխիք քո ողորմութեան եւ քո
գթութեան նո՛յնպէս բարերար,
Փոքր իմ հաւատքի փոխարէն թող որ քո մեծ
պարգեւը ընդունեմ քեզնից:
Գթառատ սիրով, ծառայիս հանդէպ, որ դաւանում
է անունդ անձկալի,
Թող որ խստաշունչ հողմերը ձմռան`
փոխարկուեն հանդարտ մեղմաշունչ օդի,
Սաստիկ մրրիկը` ախորժ զեփիւռի,
Կասկածներն երկչոտ` մեծ վստահութեան,
Եւ պատիժների պատուհասները` երանութեան,
Թախծագին տագնապները` հոգեւոր
խրախճանքի,
Ալեկոծութիւնները ծփանուտ` խորին
խաղաղութեան,
Եւ ղեկի թիավարումները` ապահով
նաւահանգստի՜ հասնեն թող,
Մեղքերի բեռների բերքն իմ փոխարկուի՛ թող
շնորհաց թոշակի:
