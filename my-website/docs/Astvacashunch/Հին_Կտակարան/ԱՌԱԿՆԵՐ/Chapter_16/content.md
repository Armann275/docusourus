
(^1) Մարդ ինչ դրել է սրտում, իրեն է վերաբերում, եւ Տիրոջից է նրա լեզվի պատասխանը։
(^2) Խոնարհի բոլոր գործերը հայտնի են Տիրոջ առջեւ, եւ Տերն է դատում հոգիները։
(^3) Տիրո՛ջը հանձնիր քո գործերը, եւ քո խորհուրդները կկատարվեն։ Ի՜նչ մեծության էլ հասնես, խոնա՛րհ պահիր անձդ.
եւ Տիրոջ առջեւ շնորհ կգտնես։
(^4) Տերն ամեն ինչ արել է նպատակի համար. իսկ ամբարիշտները չար օրը պիտի կորչեն։
(^5) Ամեն մեծամիտ պիղծ է Տիրոջ առջեւ. ով ձեռնամուխ է լինում անիրավ գործերի, պիտի դատապարտվի։ Բարու
ճանապարհի սկիզբը արդարություն գործելն է, Աստծուն ավելի ընդունելի է աղոթքը, քան զոհ մատուցելը։
(^6) Ով փնտրում է Տիրոջը, գիտություն եւ արդարություն կգտնի, ուղիղ սրտով նրան փնտրողները խաղաղություն
կգտնեն։
(^7) Որովհետեւ Աստծու բոլոր գործերը արդարությամբ են, ամբարիշտը պահվում է չար օրվա համար։
(^8) Լավ է քիչ շահելը Տիրոջից երկյուղով, քան մեծ գանձերը՝ ամբարշտությամբ։
(^9) Մարդու սիրտը պիտի խորհի իրավունքի մասին, որ Աստված ուղղի ընթացքը նրա։
(^10) Մարգարեական պատգամ կա թագավորի շուրթերին, եւ նրա բերանը չի սխալվի դատաստանի պահին։
(^11) Կշռաքարի արդարությունը Տիրոջից է. եւ նրա գործերը՝ արդար կշիռներ։
(^12) Ով չարիք է գործում, գարշելի է թագավորի համար, քանզի նրա իշխանության աթոռը հաստատուն է
արդարությամբ։
(^13) Արդար շուրթերը հաճելի են թագավորին. Տերը սիրում է ուղիղ խոսքերը։
(^14) Թագավորի սրտմտությունը մահվան հրեշտակ է, բայց իմաստունը մեղմում է այն։
(^15) Թագավորի որդին կյանքի լույսի մեջ է, եւ նրա բարեհաճությունը սպասվող անձրեւաբեր ամպի է նման։
(^16) Իմաստությունը ավելի ցանկալի է, քան ոսկին, Զգոնությունը ավելի ցանկալի է, քան արծաթը։
(^17) Կյանքի շավիղները խոտորվում են չարիքներից, կյանքի երկարությունը արդարության ճանապարհներին է։ Ով
ընդունում է խրատը, բարիքի մեջ կլինի, հանդիմանությունը պահողը կիմաստնանա։ Տիրոջ ճանապարհով զգույշ
գնացողը պահում է իր հոգին. ով սիրում է կյանքը, զսպում է իր բերանը։


(^18) Կործանումից առաջ թշնամանքն է, անկումից առաջ՝ չարակամությունը։
(^19) Լավ է խոնարհների հետ հանդարտասիրտ լինել, քան ամբարտավանների հետ ավար բաժանել։
(^20) Ով խելացի է գործի մեջ, բարիքներ կգտնի, եւ ով Տիրոջ վրա է հույսը դնում՝ երանելի է։
(^21) Իմաստուններին եւ հանճարեղներին անմիտ են կոչում, իսկ ովքեր խոսքերով հրապուրող են, նրանց ավելի են
լսում։
(^22) Միտքը կյանքի աղբյուր է ունեցողի համար, իսկ անմիտների խրատը չար է։
(^23) Իմաստունի սիրտը գիտե իր բերանի խոսքը, եւ իր շուրթերով խոհեմություն է խորհում.
(^24) Բարի խոսքը մեղրի խորիսխ է, իսկ նրա քաղցրությունը՝ բժշկություն հոգու։
(^25) Կան ճանապարհներ, որ մարդուն ուղիղ են թվում, բայց նրանց վերջը նայում է դժոխքի հատակին։
(^26) Մարդը տքնանքով վաստակում է իր անձի համար՝ Հեռու վանելով կորուստն իրենից, իսկ անմիտը կորուստը կրում
է իր բերանի մեջ։
(^27) Անզգամ մարդն իր հոգու մեջ չարիքներ է փորում եւ հուր է կուտակում իր շուրթերի վրա։
(^28) Խաբեբա մարդը չարիքներ է նյութում, չարությամբ նենգության լապտերներ է բորբոքում եւ բարեկամներին
բաժանում է իրարից։
(^29) Անօրեն մարդը փորձության է մատնում իր բարեկամներին եւ նրանց տանում չար ճանապարհներով։
(^30) Ով իր աչքերը սեւեռում ու վատ բաներ է խորհում, եւ գոց շուրթերով ամեն տեսակ չարիք մտորում՝ այդպիսին չարի
հնոց է։
(^31) Պարծանքի պսակ է ծերությունը, որ մարդը գտնում է արդարության ճանապարհին։
(^32) Համբերատար մարդը լավ է հզորից, եւ իմաստուն մարդը՝ ընդարձակ արտեր ունեցողից, բարկությունը զսպողը՝
հզոր քաղաք գրավողից։
(^33) Անիրավների ամեն ինչը նորից իրենց ծոցն է դառնալու, որովհետեւ Տիրոջից է բոլորի իրավունքը։
