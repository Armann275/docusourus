
Արդարություն հավատով
(^1) Արդ ո՞րն է հրեայի առավելությունը, կամ թլփատությունից ի՞նչ օգուտ։ 2 Շատ՝ ամեն առումով։ Նախ՝ հենց այն, որ
Աստծու պատգամները նրանց վստահվեցին։ 3 Իսկ արդ, եթե ոմանք հավատարիմ չմնացին, մի՞թե նրանց
անհավատարմությունը Աստծու հավատարմությունը խափանեց։ 4 Քա՛վ լիցի։ Արդ, թող Աստված ճշմարիտ լինի, իսկ
ամեն մարդ՝ սուտ, ինչպես գրված է.
_«Որպեսզի արդար ճանաչվես քո խոսքերում
եւ հաղթես, երբ դատում են քեզ» (հմմտ. Սաղ. 50(51).6բ)։_
(^5) Իսկ եթե մեր անիրավությունը ցայտուն է դարձնում Աստծու արդարությունը, ի՞նչ ասենք. մի՞թե անարդար է
Աստված, որ բարկությունն է ցույց տալիս։ Խոսում եմ մարդկային ձեւով։ 6 Քա՛վ լիցի։ Այլապես Աստված ինչպե՞ս է
դատելու աշխարհը։ 7 Բայց եթե իմ ստով Աստծու ճշմարտությունն ավելանում է իր փառքի համար, էլ ինչի՞ համար եմ
ես դատվում իբրեւ մեղավոր։ 8 Եվ մի՞թե, ինչպես զրպարտում են մեզ եւ ինչպես ոմանք մեր մասին ասում են՝ իբր թե ասել
ենք՝ «Չարիք գործենք, որ բարին գա»։ Այսպիսի մարդկանց դատապարտությունն արդար է։
(^9) Եվ արդ, ինչո՞վ ենք առավել։ Արդարեւ եւ ոչ մի բանով. որովհետեւ արդեն մեղադրեցինք հրեաներին եւ
հեթանոսներին. ամենքն էլ մեղքի տակ են։ 10 Ինչպես որ գրված է.
_«Չկա արդար մեկը եւ ոչ մեկը։_
(^11) _Չկա մեկը, որ հասկանա, չկա մեկը, որ Աստծուն փնտրի։_
(^12) _Բոլորն էլ միասին խոտորվեցին եւ անպետք դարձան.
չկա մեկը, որ բարություն անի, չկա մեկը, ոչ իսկ մեկ հոգի (հմմտ. Սաղ. 13(14).3)։_
(^13) _Նրանց կոկորդը բաց գերեզման է, իրենց լեզուներով նենգավոր դարձան (Սաղ. 5.10բ),
նրանց շուրթերի տակ իժերի թույն է (Սաղ. 139(140).4)։_
(^14) _Նրանց բերանները լի են անեծքով ու դառնությամբ (Սաղ. 9.28ա)։_
(^15) _Նրանց ոտքերն արագաշարժ են արյուն թափելու համար։_
(^16) _Նրանց ճանապարհներին կործանում ու թշվառություն է,_
(^17) _եւ խաղաղության ճանապարհը չճանաչեցին (Ես. 59.7- 8 ա)։_
(^18) _Նրանց աչքերի առաջ Աստծու երկյուղ չկա (հմմտ. Սաղ. 35(36).2)»։_
(^19) Բայց գիտենք, որ Օրենքն ինչ որ ասում է, նրանց է ասում, որ Օրենքի տակ են, որպեսզի ամեն բերան փակվի, եւ
ամբողջ աշխարհն Աստծու առաջ հանցավոր երեւա։ 20 Որովհետեւ նրա առաջ ոչ ոք Օրենքի գործերով չպիտի
արդարացվի, քանի որ Օրենքի միջոցով է մեղքի ճանաչումը։
(^21) Բայց հիմա, Օրենքից անկախ, Աստծու արդարությունը հայտնվել է՝ վկայված նույն Օրենքի ու մարգարեների
կողմից։ 22 Աստծու արդարությունը Հիսուս Քրիստոսի հանդեպ հավատի միջոցով է բոլոր հավատացողների համար, եւ
չկա ոչ մի խտրություն։ 23 Քանի որ բոլորն էլ մեղք գործեցին եւ զրկվեցին Աստծու փառքից,^24 բայց ձրի արդարացվում են
նրա շնորհով, Քրիստոս Հիսուսով իրագործված փրկության միջոցով։ 25 Աստված նրան առաջադրեց որպես քավության
միջոց իր արյամբ, հավատի ճանապարհով, ապացույց իր արդարության անցյալում՝ Աստծու համբերության ժամանակ
գործված մեղքերի թողության համար,^26 ապացույց իր արդարության ներկա ժամանակում՝ ցույց տալով, որ ինքն
արդար է եւ արդարացնում է նրան, ով հավատում է Հիսուսին։
(^27) Ուրեմն որտե՞ղ է մնում պարծանքը. ջնջվեց։ Ո՞ր օրենքով, գործերի՞. ո՛չ, այլ հավատի օրենքով, (^28) որովհետեւ
ընդունում ենք, որ մարդն արդարանում է հավատով, օրենքի գործերից անկախ։ 29 Թե՞ Աստված միայն հրեաներինն է,
իսկ հեթանոսներինը՝ ո՞չ. այո՛, հեթանոսներինն էլ է,^30 քանի որ մե՛կ է Աստված, որ արդարացնելու է թլփատվածին՝ իր
հավատով, եւ անթլփատին՝ նույն հավատով։ 31 Արդ, Օրենքը ջնջո՞ւմ ենք հավատի միջոցով։ Քա՛վ լիցի, ընդհակառակը,
Օրենքն ենք հաստատում։
