
Տիրոջ բարեհաճությունն Իսրայելի նկատմամբ
(^1) Տիրոջ խոսքի հայտնությունն Իսրայելին իր պատգամաբերի միջոցով։ Ձեր սրտերո՛ւմ դրեք։
(^2) «Սիրեցի ձեզ»,- ասում է Տերը, եւ ասացիք. «Ինչպե՞ս սիրեցիր մեզ»։ «Եսավը Հակոբի եղբայրը չէ՞ր,- ասում է Տերը,-
բայց Հակոբին սիրեցի,^3 իսկ Եսավին ատեցի եւ նրա լեռները ամայացրեցի եւ նրա երկիրը տվեցի շնագայլերին։ 4 Եթե
Եդովմն ասի՝ “Ահա կործանվեցինք. դառնանք եւ շինենք ավերված քաղաքները”, այսպես է ասում Ամենակալ Տերը.
“Նրանք կշինեն, բայց ես կկործանեմ, եւ նրանք կկոչվեն “Անօրենության սահմաններ” եւ “Ժողովուրդ”, որի հետ Տերը
հավիտյան պատերազմ կմղի”։ 5 Ձեր աչքերը կտեսնեն, եւ դուք իսկ կասեք, որ Տերը բարձրացավ Իսրայելի սահմանների
վրա»։
(^6) «Որդին փառավորում է հորը, եւ ծառան երկնչում է իր տիրոջից։ Իսկ արդ, եթե ես Հայր եմ, ո՞ւր է իմ փառքը, եւ եթե
Տեր եմ, ո՞ւր է իմ պատիվը,- ասում է Ամենակալ Տերը։ Դուք, քահանանե՛ր, որ անարգում եք իմ անունը եւ ասում. “Ինչո՞վ
անարգեցինք քո անունը”։ 7 Քանի որ իմ սեղանին պղծված հաց եք մատուցում եւ ասացիք. “Ինչո՞վ պղծեցինք դրանք”.
երբ դուք ասում եք, թե՝ “Տիրոջ սեղանն արհամարհված է, եւ այն՝ ինչ դրվում է նրա վրա”։ 8 Քանի որ եթե կույր կենդանի
զոհ մատուցեք, չար գործ չի՞ լինի, եւ եթե կաղ կամ հիվանդոտ կենդանի մատուցեք, չար գործ չի՞ լինի։ Լավ, այն քո
իշխանի՛ն մատուցիր, մի՞թե կընդունի քեզ կամ նկատի կառնի քեզ,- ասում է Ամենակալ Տերը։ 9 Եվ այժմ աղաչե՛ք ձեր
Աստծու երեսը եւ հաշտեցրե՛ք նրան. ձեր ձեռքով եղավ դա. մի՞թե աչառությամբ որեւէ բան կվերցնեմ ձեզնից,- ասում է
Ամենակալ Տերը։ 10 Քանի որ ձեզ համար դռները կփակվեն, եւ իզուր մի՛ մոտեցեք իմ սեղանին, որովհետեւ իմ կամքը ձեր
մեջ չէ,- ասում է Ամենակալ Տերը,- զոհեր չեմ ընդունի ձեր ձեռքից։ 11 Արեւելքից մինչեւ արեւմուտք իմ անունը
փառավորված է ազգերի մեջ, եւ ամեն տեղ խունկ է մատուցվում իմ անվանը եւ սուրբ պատարագ, որովհետեւ մեծ է իմ
անունը հեթանոսների մեջ,- ասում է Ամենակալ Տերը։ 12 Սակայն դուք պղծեցիք այն, երբ ասացիք, թե՝ “Տիրոջ սեղանը
պղծված է, եւ այն կերակուրը, որ դրվում է նրա վրա՝ արհամարհված”։ 13 Ասում էիք՝ “Դա չարչարանքից է”. այն դուրս
կփչեմ,- ասում է Ամենակալ Տերը։ Եվ եթե ինձ հափշտակված, կաղ ու վտիտ զոհ մատուցեք, մի՞թե դրանք կընդունեմ
ձեր ձեռքից,- ասում է Ամենակալ Տերը։ 14 Թող անիծյալ լինի այն մարդը, որ կխաբի. նրա հոտի մեջ որձ կլինի, բայց
արատավորը կմատուցի Տիրոջը. նրա ուխտն իր անձի վրա է։ Քանի որ ես հաղթող Թագավոր եմ,- ասում է Ամենակալ
Տերը,- եւ իմ անունը նշանավոր է ազգերի մեջ»։
