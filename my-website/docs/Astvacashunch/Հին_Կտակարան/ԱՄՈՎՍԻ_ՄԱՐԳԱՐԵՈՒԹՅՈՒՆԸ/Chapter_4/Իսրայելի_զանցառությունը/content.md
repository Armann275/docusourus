
Սամարիայի կանանց դեմ
(^1) _«Լսե՛ք Տիրոջ խոսքը, Բասանի՛ երինջներ,
որ Սամարիայի լեռներում եք,
որ հարստահարում եք աղքատներին եւ ոտնահարում տնանկին,
որ ասում էիք ձեր տերերին՝
«Գինի՛ մատուցեք մեզ, որ խմենք»։_
(^2) _Տերը երդվում է իր սրբություններով.
«Ահա օրեր կգան ձեզ վրա,
եւ կվերցնեն ձեզ զենքերով,
եւ նրանց, որ ձեզ հետ են,
կգցեն եռացած կաթսաները։_
(^3) _Մերկ կելնեք միմյանց դեմ դիմաց
եւ կնետվեք Ռեմանի լեռը»,- ասում է Տերը։_
(^4) _«Մտաք Բեթել եւ մեղանչեցիք,
Գաղգաղայում շատացրիք մեղք գործելը,
առավոտյան մատուցեցիք ձեր զոհերն
ու երեք օրը մեկ՝ ձեր տասանորդները։_
(^5) _Ընթերցում էին Օրենքը դրսում եւ կանչում էին խոստովանությունների.
հայտարարե՛ք, թե սա սիրեցին Իսրայելի որդիները»,- ասում է Տերը։_
(^6) _«Ես ատամնացավ բերեցի ձեզ վրա ձեր բոլոր քաղաքներում
եւ հացի կարոտություն՝ ձեր բոլոր վայրերում,
բայց չդարձաք ինձ»,- ասում է Տերը։_
(^7) _«Եվ այգեկութից առաջ երեք ամսով ձեզ զրկեցի անձրեւից.
մի քաղաքի վրա կտեղացնեմ,
իսկ մյուս քաղաքի վրա չեմ տեղացնի.
մի մասը կխոնավացնեմ,
իսկ մյուսը, որտեղ տեղացրած չեմ լինի, կչորանա։_
(^8) _Երկու եւ երեք քաղաքներ կհավաքվեն մի քաղաքում՝ ջուր խմելու
եւ չեն հագենա.
բայց չդարձաք ինձ»,- ասում է Տերը։_
(^9) _«Հարվածեցի ձեզ տապով
եւ դալկություն բերեցի ձեզ վրա։
Շատացրիք ձեր պարտեզները եւ այգիները,
ձեր թզենիներն ու ձիթենիները, եւ թրթուրը կերավ դրանք,
բայց եւ այնպես չդարձաք ինձ»,- ասում է Տերը։_
(^10) _«Մահ ուղարկեցի ձեզ վրա եգիպտացիների ճանապարհին
եւ սրով կոտորեցի ձեր երիտասարդներին՝
գերեվարված ձեր երիվարների հետ,
եւ այրեցի ձեր բանակատեղիներն իմ բարկության կրակով,
բայց եւ այնպես չդարձաք ինձ»,- ասում է Տերը։_
(^11) _«Կործանեցի ձեզ, ինչպես Աստված կործանեց Սոդոմն ու Գոմորը,
եւ եղաք կրակից դուրս պրծած խանձված փայտի պես,
բայց եւ այնպես չդարձաք ինձ»,- ասում է Տերը։_
(^12) _«Դրա համար այսպես կանեմ քեզ, Իսրայե՛լ,
բայց քանի որ այսպես եմ անելու քեզ,
պատրա՛ստ եղիր կանչելու քո Տիրոջ՝ Իսրայելի Աստծու անունը։_
(^13) _Քանի որ ահա ես եմ, որ հաստատում եմ երկինքը
եւ զորացնում հողմերը.
ով հռչակում է մարդկանց մեջ իր օծյալին,
կարգավորում է առավոտն ու մեգը
եւ ելնում է երկրի բարձունքների վրա,
Ամենակալ Տեր Աստված է նրա անունը»։_

