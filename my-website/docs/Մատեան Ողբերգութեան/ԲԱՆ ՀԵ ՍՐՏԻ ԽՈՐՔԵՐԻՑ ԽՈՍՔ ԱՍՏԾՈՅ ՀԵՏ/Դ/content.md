
Հաւատոյ պաշտամունքին,
Օրհնութեան երգերի վերաձայնած նուագներով
Փառաբանում ենք եղածների բարեհրաման
պատճառին`
Անսկիզբ Երրորդութեանը, անհամեմատ
բարձրութեամբ,
Անհաս խորհուրդների ու անըմբռնելի
իմաստների,
Անզննելի զգայութիւնների,
Անբերելի արարածների,
Որ իր մէջ ամփոփում է վերնական երկնքի
Եւ անսահման ներքին խորութիւնների
քանակութիւնը,
Սպառումների վերջն ու սկիզբների
նախադրութիւնը,
Մէկը երեք անշփոթելի կերպարներից,


Եւ երեքը մի անբաժանելի իսկութիւն,
Վեր քան մտքի ազատութիւնը`
Հրաձգուած ամէնուր բովանդակապէս:
Անփոփոխ բարի, անսասանելի ուղղութիւն,
Սիրոյ անխառն կերպարանք, անյաջորդ
մեծութիւն,
Անխոնարհելի բարձրութիւն, անվատնելի
տեսութիւն,
Աննուազելի բարերարութիւն,
Կայուն կամք, կենդանի հրաման,
Փրկչեան ակնարկութիւն, ճշմարիտ երանութիւն,
Հաւաստի ակնկալութիւն, անստելի խոստում,
Արգասաւոր աւանդ, ըստոյգ աւետիս,
Աներեւակայելի բարձրութիւն,
Անձեռնարկելի վերասլացութիւն:
Մի Հայր միակ Որդու` միակ Հոգով պատւուած,
Ամենահարուստ բարութեամբ, ամբողջովին չարից
զերծ,
Օրհնաձայն գոհաբանութեամբ,
Անքնին ներբողով գովերգուած:
