
Հոթորի այցը Մովսեսին
(^1) Մադիամի քուրմ Հոթորը՝ Մովսեսի աները, լսեց այն ամենի մասին, ինչ Տերն արել էր Մովսեսին ու Իսրայելին՝ իր
ժողովրդին. քանի որ Տերը Իսրայելին հանել էր Եգիպտոսից։ 2 Հոթորը՝ Մովսեսի աները, վերցրեց Սեպփովրային՝
Մովսեսի կնոջը, որ ուղարկվել էր իր մոտ,^3 ու նրա երկու որդիներին, որոնցից մեկի անունը Գերսամ էր եւ նշանակում էր
«Պանդուխտ եմ օտար երկրում»,^4 իսկ երկրորդի անունը՝ Եղիազար, որ նշանակում էր «Իմ հոր Աստվածը իմ օգնականն
է, եւ նա փրկեց ինձ փարավոնի ձեռքից»։ 5 Հոթորը՝ Մովսեսի աները, նրա կինը եւ նրա որդիները եկան Մովսեսի մոտ՝
անապատ, որտեղ նա բնակվում էր Աստծու լեռան վրա։ 6 Հայտնեցին Մովսեսին՝ ասելով. «Ահա քո աները՝ Հոթորը,
գալիս է քեզ մոտ, եւ նրա հետ են քո կինը եւ քո երկու որդիները»։ 7 Մովսեսն ընդառաջ ելավ իր աներոջը, երկրպագեց
նրան եւ համբուրեց նրան։ Ողջագուրվեցին խաղաղությամբ, եւ նրանց տարավ իր վրանը։ 8 Եվ Մովսեսն իր աներոջը
պատմեց այն ամենը, ինչ Իսրայելի համար Տերն արել էր փարավոնի ու եգիպտացիների հետ, ինչպես նաեւ այն բոլոր
դժվարությունները, որ իրենք կրել էին ճանապարհին, եւ թե Տերն ինչպե՛ս փրկեց իրենց։ 9 Հոթորն ուրախացավ այն բոլոր
բարեգործությունների համար, որ Տերն արել էր նրանց եւ փրկել եգիպտացիների ձեռքից ու փարավոնի ձեռքից։ 10 Եվ
Հոթորն ասաց. «Օրհնյա՜լ է Տերը, որ փրկեց սրանց եգիպտացիների ձեռքից ու փարավոնի ձեռքից, օրհնյա՜լ է Տերը, որ
փրկեց ժողովրդին եգիպտացիների ձեռքի տակից։ 11 Արդ գիտեմ, որ Տերն ավելի մեծ է, քան բոլոր աստվածները, քանի
որ նա ազատեց նրանց բռնացողների ձեռքից»։ 12 Հոթորը՝ Մովսեսի աները, ողջակեզ ու զոհ մատուցեց Աստծուն։ Եվ
Մովսեսը, Ահարոնն ու Իսրայելի բոլոր ծերերը Մովսեսի աներոջ հետ գնացին հաց ուտելու Տիրոջ առջեւ։
( _Բ Օր_. 1.9-18)
(^13) Առավոտյան Մովսեսը նստեց ժողովրդին դատելու։ Ողջ ժողովուրդը առավոտից մինչեւ երեկո շրջապատել էր
Մովսեսին։ 14 Հոթորը, տեսնելով այն ամենը, ինչ Մովսեսն անում էր ժողովրդին, ասաց. «Դու այդ ի՞նչ ես անում
ժողովրդին։ Ինչո՞ւ ես դու միայնակ նստած, իսկ ողջ ժողովուրդը առավոտից մինչեւ երեկո կանգնած է քո շուրջը»։
(^15) Մովսեսն ասաց իր աներոջը. «Որովհետեւ ժողովուրդը գալիս է ինձ մոտ՝ Աստծուց իրավունք խնդրելու։ 16 Երբ նրանց
միջեւ վեճ է ծագում, գալիս են ինձ մոտ։ Ես դատում եմ նրանցից յուրաքանչյուրին եւ հայտնում Աստծու հրամաններն ու
օրենքները»։ 17 Մովսեսի աները նրան ասաց. «Քո արածը ուղիղ չէ։ 18 Սոսկալի տանջանքներով տանջում ես եւ՛ քեզ, եւ՛
քեզ հետ եղող ողջ ժողովրդին։ Ծանր է քո գործը, եւ միայնակ չես կարող այդ անել։ 19 Արդ, լսի՛ր ինձ, ես քեզ խորհուրդ
պիտի տամ, եւ Աստված քեզ հետ կլինի։ Աստծու մոտ եղի՛ր ժողովրդի ներկայացուցիչը եւ մարդկանց ասածը հաղորդի՛ր
Աստծուն։ 20 Եվ դրանց վկայի՛ր Աստծու հրամաններն ու օրենքները եւ ցո՛ւյց տուր այն ճանապարհը, որով ընթանալու
են, եւ այն գործերը, որ պետք է կատարեն։ 21 Դու ողջ ժողովրդի միջից ընտրի՛ր կարող մարդկանց՝ աստվածապաշտ,
արդարադատ, գոռոզությունն ատող մարդկանց ու ժողովրդի վրա նրանց հազարապետներ, հարյուրապետներ,
հիսնապետներ ու տասնապետնե՛ր կարգիր։ 22 Նրանք մշտապես թող դատեն ժողովրդին. կարեւոր գործերը թող հանձնեն
քեզ, իսկ փոքր դատաստանները թող իրենք անեն. դրանով կթեթեւացնես քո գործերը, եւ կլինեն քո օգնականները։ 23 Եթե
այս բանն անես, Աստված կզորացնի քեզ, եւ կկարողանաս տոկալ, եւ ողջ ժողովուրդը խաղաղությամբ կվերադառնա իր
տեղը»։
(^24) Մովսեսն անսաց իր աներոջ ասածին եւ արեց այն ամենը, ինչ նա ասաց իրեն։ 25 Մովսեսը ողջ Իսրայելից ընտրեց
կարող մարդկանց եւ ժողովրդի վրա նրանց հազարապետներ, հարյուրապետներ, հիսնապետներ ու տասնապետներ
կարգեց։ 26 Նրանք մշտապես դատում էին ժողովրդին։ Բայց կարեւոր գործերը հանձնում էին Մովսեսին, իսկ թեթեւ
գործերը իրենք էին դատում։ 27 Մովսեսը ճանապարհ դրեց իր աներոջը, որը գնաց իր երկիրը։

