
Մովսեսի երգը
(^1) Այդ ժամանակ Մովսեսն ու Իսրայելի որդիներն այս օրհներգն ուղղեցին Աստծուն՝ ասելով.
_«Օրհնենք Տիրոջը,
քանզի փառքով է փառավորված։
Նրանց երիվարներն ու հեծյալներին
ծովը գցեց։_
(^2) _Տերն իմ օգնականն է եւ հովանավորը,
որ եղավ իմ փրկությունը։
Նա է իմ Աստվածը,
նրան եմ փառաբանելու։
Իմ հոր Աստվածն է,
նրան եմ մեծարելու։_


(^3) _Տերը խորտակում է պատերազմները,
Տեր է նրա անունը։_
(^4) _Նա փարավոնի կառքերն ու զորքերը ծովը գցեց,
ընտիր հեծյալներին ու սպառազեն մարդկանց
ընկղմեց Կարմիր ծովում։_
(^5) _Խորքը ծածկեց նրանց.
քարի պես ընկղմվեցին անդունդը։_
(^6) _Քո աջը, Տե՛ր, զորությամբ փառավորվեց,
քո աջը, Տե՛ր, խորտակեց թշնամուն։_
(^7) _Քո փառքի հզորությամբ
ջարդուփշուր արեցիր հակառակորդներին,
առաքեցիր քո բարկությունը,
եւ կերավ նրանց, ինչպես կրակը՝ եղեգը։_
(^8) _Քո զայրույթի հողմից ճեղքվեցին ջրերը,
պարիսպների նման քարացան ջրերը,
ալիքները ծովի մեջ քարացան։_
(^9) _Թշնամին ասաց. “Հետապնդեմ ու հասնեմ,
բաժանեմ ավարը եւ դրանցով հագեցնեմ ինձ։
Սրով սպանեմ, եւ իմ ձեռքը տիրի նրանց”։_
(^10) _Քո հողմն առաքեցիր, եւ ծովը ծածկեց նրանց.
կապարի պես սուզվեցին սաստկացած ջրերում։_
(^11) _Աստվածների մեջ, Տե՛ր, ո՞վ կա քեզ նման,
ո՞վ կարող է նմանվել քեզ,
փառավորյա՛լդ սրբերի մեջ,
սքանչացյա՛լդ փառքի մեջ,
որ հրաշքներ ես գործում։_
(^12) _Մեկնեցիր քո աջը,
եւ երկիրը կուլ տվեց նրանց։_
(^13) _Արդարությամբ առաջնորդեցիր քո այս ժողովրդին, որին փրկեցիր,
քո զորությամբ բերեցիր դեպի քո սուրբ բնակավայրը։_
(^14) _Լսեցին ժողովուրդները եւ դողացին։
Սարսափը պատեց Քանանի բնակիչներին։_
(^15) _Տագնապեցին Եդովմի դատավորներն ու Մովաբի իշխանները։
Դող բռնեց նրանց, հալվեցին Քանանի բոլոր բնակիչները։_
(^16) _Թող պատեն նրանց ահն ու սարսափը,
քո բազկի հզորությամբ թող քարանան,
մինչեւ որ անցնի քո ժողովուրդը, Տե՛ր,
մինչեւ որ անցնի քո այս ժողովուրդը, որին ստացար։_
(^17) _Տանելով հաստատի՛ր նրանց քո ժառանգության լեռան վրա,
որ պատրաստել ես քո բնակության համար
եւ որ սրբություն ես դարձրել, Տե՛ր։
Տե՛ր, որ պատրաստեցին քո ձեռքերը։_
(^18) _Տե՛ր, թագավո՛ր հավիտենական,
միշտ եւ հավիտյան»։_
(^19) Երբ փարավոնի հեծելազորն իր կառքերով ու հեծյալներով մտավ ծովը, Տերը նրա վրա թափեց ծովի ջրերը, իսկ
Իսրայելի որդիներն անցան ծովի միջով, ինչպես ցամաքով։
(^20) Մարիամ մարգարեուհին՝ Ահարոնի քույրը, իր ձեռքն առավ թմբուկը, եւ բոլոր կանայք գնացին նրա հետեւից՝
թմբուկ խփելով ու պարելով։ 21 Առջեւից գնում էր Մարիամն ու ասում.
_«Օրհնենք Տիրոջը,
քանզի նա փառքով է փառավորված.
երիվարներն ու հեծյալներին
ծովը գցեց»։_

#### ԱՆԱՊԱՏԻ ԴԺՎԱՐՈՒԹՅՈՒՆՆԵՐԸ

(15.22 – 19.25)
Դառը ջուրը
(^22) Մովսեսն Իսրայելի որդիներին Կարմիր ծովից տարավ հասցրեց Սուր անապատը։ Նրանք երեք օրվա ճանապարհ
գնացին անապատի միջով, բայց խմելու ջուր չգտան։ 23 Եկան Մեռա, բայց Մեռայում էլ չկարողացան ջուր խմել,
որովհետեւ այն դառն էր։ Այդ պատճառով էլ Մովսեսն այդ վայրն անվանեց Դառնություն [* _Մեռա_ ]։ 24 Եվ ժողովուրդը
տրտնջաց Մովսեսի դեմ ու ասաց. «Ի՞նչ խմենք»։ 25 Մովսեսն աղաղակեց առ Աստված, եւ Տերը նրան մի փայտ ցույց
տվեց։ Այն նետեց ջրի մեջ, եւ ջուրը քաղցրահամ դարձավ։ Այնտեղ Աստված ժողովրդին տվեց օրենք ու պատվիրաններ
եւ այնտեղ էլ փորձության ենթարկեց նրան։ 26 Եվ ասաց. «Եթե լսես Տիրոջը՝ քո Աստծուն, նրա համար հաճելի գործեր
կատարես, ունկնդիր լինես նրա պատվիրաններին ու կատարես նրա բոլոր հրամանները, քեզ վրա չեմ թափի բոլոր այն
հիվանդությունները, որ թափեցի եգիպտացիների վրա, քանզի ես Տերն եմ՝ քեզ բժշկողը»։


(^27) Եվ եկան հասան Եղիմ։ Այնտեղ կային ջրի տասներկու աղբյուր ու յոթանասուն արմավենի։ Եվ բանակեցին
այնտեղ՝ ջրի մոտ։
