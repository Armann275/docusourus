
Իսրայելը պիտի վերահաստատվի
(^1) _«Կգա ժամանակ, եւ Իսրայելի որդիների թիվը
ծովի ավազի պես անչափ ու անթիվ կլինի.
եւ նրանք, որ կոչվեցին
«Դուք իմ ժողովուրդը չեք»,
կկոչվեն «Կենդանի Աստծու որդիներ»։_
(^2) _Եվ Հուդայի որդիներն ու Իսրայելի որդիները նորից կմիանան,
իրենց համար մի իշխան կընտրեն
եւ կսերեն այն երկրից,
որովհետեւ մեծ է Հեզրայելի օրը։_


Անհավատարիմ Գոմերը եւ անհավատարիմ Իսրայելը
(^3) _Ձեր եղբորն ասացե՛ք՝ «Իմ ժողովուրդ» [* Ամմի],
իսկ ձեր քրոջը՝ «Ողորմություն գտած» [* Ռուխամա]։_
(^4) _Դա՛տ արեք ձեր մոր հետ, դա՛տ արեք,
քանի որ նա իմ կինը չէ,
ո՛չ էլ ես նրա ամուսինն եմ։
Կվերացնեմ նրա պոռնկությունն իմ առջեւից
եւ նրա շնությունը՝ իր ստինքների միջից։_
(^5) _Մերկ կդարձնեմ նրան
ու կդնեմ նրան իր ծննդյան օրերի նման.
կդարձնեմ նրան անապատի պես,
կվերածեմ նրան անջուր հողի
եւ ծարավից կսպանեմ նրան։_
(^6) _Նրա որդիներին չեմ ողորմի,
որովհետեւ պոռնկության որդիներ են,_
(^7) _քանի որ սաստիկ պոռնկացավ նրանց մայրը
եւ ամոթահար արեց նրանց, որոնց ծնեց, քանի որ ասաց.
«Կգնամ իմ հոմանիների հետեւից,
որոնք ինձ կտան իմ հացն ու ջուրը,
հագուստը եւ իմ կերպասը,
իմ գինին, իմ ձեթը
եւ այն ամենը, ինչ որ ինձ պետք է»։_
(^8) _Դրա համար ես կփակեմ նրա ճանապարհները պատնեշներով ու
կցանկապատեմ նրա ճանապարհները,
եւ չի գտնի իր շավիղները։_
(^9) _Նա կընթանա իր հոմանիների հետեւից, բայց չի հասնի նրանց,
կփնտրի նրանց, բայց նրանց չի գտնի
եւ կասի. «Գնամ, վերադառնամ իմ նախկին ամուսնու մոտ,
որովհետեւ այն ժամանակ ինձ համար ավելի լավ էր, քան հիմա»։_
(^10) _Եվ նա չիմացավ, որ ե՛ս տվեցի նրան ցորենը, գինին ու ձեթը
եւ արծաթ բազմացրի նրա համար,
բայց նա արծաթեղեն պատրաստեց ու ոսկեղեն ավելացրեց Բահաղի համար։_
(^11) _Դրա համար կդառնամ ու կառնեմ իմ ցորենն իր ժամանակին,
իմ գինին ու ձեթը՝ իրենց ժամանակին.
նրանից կխլեմ նաեւ իմ հագուստը եւ իմ կերպասը,
որպեսզի չծածկի իր ամոթույքը։_
(^12) _Եվ արդ, նրա պղծությունը հայտնի կդարձնեմ իր հոմանիների առաջ,
եւ ոչ ոք չի ազատի նրան իմ ձեռքից։_
(^13) _Նաեւ հետ կդարձնեմ նրա բոլոր ուրախությունները՝
նրա տոները եւ նրա ամսագլուխները,
նրա շաբաթները եւ նրա բոլոր նորալուսինները։_
(^14) _Կոչնչացնեմ նրա այգիներն ու թզենիները,
որոնց համար մի անգամ ասաց՝
«Իմ վարձն են սրանք, որ ինձ տվել են իմ հոմանիները».
կդնեմ դրանք որպես վկայություն,
եւ դրանք կուտեն անապատի գազանները,
երկնքի թռչուններն ու երկրի սողունները։_
(^15) _Նրանից վրեժխնդիր կլինեմ Բահաղիմի օրերի համար,
երբ զոհ էր մատուցում նրան,
ականջօղեր էր դնում,
իր քառամանյակներն էր գցում,
գնում էր իր հոմանիների հետեւից
եւ մոռացել էր ինձ»,- ասում է Տերը։_
(^16) _«Դրա համար ես ահա կմոլորեցնեմ նրան
ու կտանեմ անապատ եւ կխոսեմ նրա սրտին։_
(^17) _Եվ այնտեղից կտամ նրան իր ունեցվածքը,
եւ Աքովրի հովիտը՝ բացելու նրա միտքը,
եւ նա խոնարհ կդառնա այնտեղ,
ինչպես իր մանկության օրերին,
եւ ինչպես եգիպտացիների երկրից իր ելնելու օրերին»։_
(^18) _«Եվ այն օրը,- ասում է Տերը,- ինձ կանվանի «Ամուսին իմ» [* Իշի]
եւ ինձ չի անվանի «Բահաղիմ» [Տեր իմ]։_
(^19) _Կվերացնեմ Բահաղիմի անունները նրա բերանից,
եւ այլեւս չեն հիշվի նրա անունները։_
(^20) _Եվ այն օրը ուխտ կհաստատեմ նրանց համար՝
անապատի գազանների, երկնքի թռչունների եւ գետնի սողունների հետ,_


եւ երկրից կվերացնեմ աղեղը, սուրն ու ճակատամարտը
եւ քեզ հույսով կբնակեցնեմ։
(^21) _Քեզ կնշանեմ ինձ հետ հավիտյան,
քեզ կնշանեմ ինձ հետ արդարությամբ եւ իրավունքով,
ողորմությամբ եւ գթությամբ։_
(^22) _Քեզ կնշանեմ ինձ հետ հավատարմությամբ,
եւ դու կճանաչես Տիրոջը»։_
(^23) _«Այն օրը,- ասում է Տերը,- ես կլսեմ երկնքին,
երկինքը կլսի երկրին,_
(^24) _երկիրը կլսի ցորենին, գինուն ու ձեթին,
եւ նրանք կլսեն Հեզրայելին։_
(^25) _Կսերմանեմ նրան երկրի վրա ինձ համար.
կողորմեմ Ողորմություն չգտածին
ու կասեմ նրան, որ իմ ժողովուրդը չէ՝
«Դու իմ ժողովուրդն ես»,
եւ նա կասի՝ «Դու Տերը՝ իմ Աստվածն ես»։_
