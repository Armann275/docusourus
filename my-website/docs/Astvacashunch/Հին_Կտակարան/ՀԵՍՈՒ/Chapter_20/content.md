
Ապաստանի քաղաքները
(^1) Տերը խոսեց Հեսուի հետ եւ ասաց. (^2) «Խոսի՛ր Իսրայելի որդիների հետ եւ ասա՛. “Տվե՛ք ապաստանի քաղաքները,
որոնց մասին Մովսեսի միջոցով ասել եմ ձեզ,^3 որպես ապաստան այն սպանողի համար, որ մարդ է սպանել ակամա,
դիպվածաբար։ Դրանք ձեզ համար թող ապաստանի քաղաքներ լինեն, որպեսզի սպանողը սպանվածի արյունակցի
կողմից չսպանվի, մինչեւ որ ժողովրդի առաջ ատյանում չկանգնի։ 4 Ակամա սպանողը թող փախչի այդ քաղաքներից
մեկը, կանգնի քաղաքի դռան մոտ եւ այդ քաղաքի ծերերին ի լուր ասի իր խոսքը։ Ժողովուրդը թող նրան ընդունի իր
մոտ, նրան տեղ տա, եւ նա բնակվի նրանց հետ։ 5 Եվ եթե սպանվածի արյունակիցը գնա նրա հետեւից, սպանողին նրա
ձեռքը թող չմատնեն, քանի որ նա իր ընկերոջը դիպվածաբար է սպանել եւ նրա դեմ նախկինում ատելություն չի ունեցել։
(^6) Թող նա այդ քաղաքում բնակվի, մինչեւ որ ատյանում կանգնի ժողովրդի առաջ, մինչեւ որ այն օրերին եղող մեծ
քահանան վախճանվի։ Հետո սպանողը թող վերադառնա եւ գա իր տեղը՝ իր տունը, այն քաղաքը, որտեղից փախել է”»։
(^7) Եվ առանձնացրին Կադեսը Գալիլեայում, Նեփթաղիմի լեռան վրա, Սյուքեմը՝ Եփրեմի լեռան վրա, եւ Արբոկ
քաղաքը, այսինքն՝ Քեբրոնը՝ Հուդայի լեռան վրա.^8 Հորդանան գետի այն կողմում, Երիքովից արեւելք Ռուբենի ցեղից
առանձնացրին Բոսորը, որ անապատում մի հարթավայր էր, Գադի ցեղից՝ Ռամովթը Գաղաադում, Մանասեի ցեղից՝
Գովղանը Բասանում։ 9 Սրանք են Իսրայելի բոլոր որդիների եւ եկած, նրանց մեջ բնակվածների համար որոշված
ապաստան քաղաքները, ուր կարող է փախչել ամեն ոք, որ ակամա մարդ է սպանել, որպեսզի չսպանվի սպանվածի
արյունակցի ձեռքով, մինչեւ որ ատյանում չկանգնի ժողովրդի առաջ։
