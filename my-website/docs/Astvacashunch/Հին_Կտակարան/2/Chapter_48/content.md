
Հակոբն օրհնում է Եփրեմին ու Մանասեին
(^1) Որոշ ժամանակ անց Հովսեփին հայտնեցին. «Քո հայրը՝ Հակոբը, հիվանդ է»։ Հովսեփը, վերցնելով իր երկու
որդիներին՝ Մանասեին ու Եփրեմին, եկավ Հակոբի մոտ։ 2 Երբ Հակոբին ասացին՝ «Ահա քո որդի Հովսեփը գալիս է քեզ
մոտ», Իսրայելն ուժ առավ, նստեց անկողնում 3 եւ Հովսեփին ասաց. «Իմ Աստվածն ինձ երեւաց Լուզում՝ քանանացիների
երկրում, օրհնեց ինձ 4 ու ասաց. “Ահա ես կաճեցնեմ ու կբազմացնեմ քեզ եւ բազում ազգերի նախահայր կդարձնեմ։ Այս
երկիրը քեզ կտամ՝ իբրեւ հավիտենական ժառանգություն”։ 5 Արդ, մինչեւ իմ Եգիպտոս գալը Եգիպտոսում ծնված քո
երկու որդիները՝ Եփրեմն ու Մանասեն, իմն են, ինչպես Ռուբենն ու Շմավոնը։ 6 Իսկ մյուս զավակները, որոնց ծնունդ
կտաս սրանցից հետո, թող քոնը լինեն։ Նրանք թող իրենց եղբայրների անունով կոչվեն եւ բաժին ստանան նրանց
ժառանգությունից։ 7 Երբ ես գալիս էի Ասորիների Միջագետքից եւ մոտեցել էի Եփրաթային, որը Բեթղեհեմն է,
քանանացիների երկրում մեռավ քո մայրը՝ Ռաքելը, եւ ես նրան թաղեցի Եփրաթայի ճանապարհին»։
(^8) Երբ Իսրայելը տեսավ Հովսեփի որդիներին, հարցրեց. «Սրանք քո ի՞նչն են»։ 9 Հովսեփը պատասխանեց հորը. «Իմ
որդիներն են, որոնց Աստված պարգեւեց ինձ այստեղ»։ Հակոբն ասաց. «Նրանց բե՛ր ինձ մոտ, որ օրհնեմ նրանց»։
(^10) Իսրայելի աչքերը ծերության պատճառով տկարացել էին. նա լավ չէր տեսնում։ Հովսեփը նրանց մոտ բերեց, Հակոբը
համբուրեց նրանց ու գրկեց։ 11 Իսրայելն ասաց Հովսեփին. «Ահա ոչ միայն գտա քեզ, այլեւ Աստված ինձ ցույց տվեց քո
զավակներին»։ 12 Հովսեփը նրանց վերցրեց նրա ծնկներից, եւ նրանք երկրպագեցին նրան՝ մինչեւ գետին խոնարհվելով
նրա առաջ։ 13 Ապա Հովսեփը, բռնելով իր երկու որդիներին՝ Եփրեմին իր աջ կողմում, այսինքն՝ Իսրայելի ձախ կողմում,
եւ Մանասեին՝ իր ձախ կողմում, այսինքն՝ Իսրայելի աջ կողմում, մոտեցրեց նրան։ 14 Իսրայելը, մեկնելով իր աջ ձեռքը,
դրեց Եփրեմի գլխին, բայց նա կրտսերն էր, իսկ ձախը՝ Մանասեի գլխին, եւ փոխեց ձեռքերի տեղը, քանի որ Մանասեն
էր անդրանիկը։ 15 Օրհնեց նրանց եւ ասաց. «Աստված, որի առջեւ աստվածահաճո կյանքով ապրեցին իմ նախնիները՝
Աբրահամն ու Իսահակը, Աստված, որ հոգ է տանում ինձ իմ մանկությունից մինչեւ այսօր,^16 Հրեշտակը, որ փրկեց ինձ
ամեն տեսակ չարիքներից, թող օրհնի այս մանուկներին, եւ թող սրանց վրա կանչվի իմ անունը, եւ իմ նախնիների՝
Աբրահամի ու Իսահակի անունները, եւ թող անչափ բազմանան այս երկրի վրա»։ 17 Հովսեփը, տեսնելով, որ հայրն իր
աջը դրել է Եփրեմի գլխին, տրտմեց։ Բռնեց հոր աջը, որ Եփրեմի գլխից տանի Մանասեի գլուխը՝ 18 ասելով իր հորը. «Ո՛չ
այդպես, հա՛յր, սա է անդրանիկը։ Քո աջը դիր սրա՛ գլխին»։ 19 Նրա հայրը այդ չկամեցավ, այլ ասաց. «Գիտեմ, որդյա՛կ,
գիտեմ։ Սա նույնպես ժողովուրդ կդառնա եւ կփառավորվի, բայց սրա կրտսեր եղբայրը նրանից մեծ կլինի, եւ նրա
սերունդը մեծ ազգ կլինի»։ 20 Հակոբն այդ օրը օրհնեց նրանց՝ ասելով. «Իսրայելի որդիները ձեզանով թող օրհնեն
միմյանց՝ ասելով. “Աստված թող քեզ անի այն, ինչ արեց Եփրեմին ու Մանասեին”»։ Եվ Եփրեմին ավելի առաջ դասեց,
քան Մանասեին։ 21 Իսրայելը Հովսեփին ասաց. «Ահա ես մեռնում եմ։ Աստված թող ձեզ հետ լինի եւ ձեզ վերադարձնի
ձեր նախնիների երկիրը։ 22 Եվ ես քեզ եմ տալիս Սյուքեմը, որ ամորհացիներից իմ սրով ու աղեղով գրավել եմ, քո
եղբայրներից մի բաժին ավելի»։
