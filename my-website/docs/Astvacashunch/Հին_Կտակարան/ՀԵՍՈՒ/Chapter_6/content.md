
Երիքովի գրավումը
(^1) Երիքովն ամուր փակված եւ ամրացված էր Իսրայելի որդիների պատճառով. ոչ ոք դուրս չէր գալիս այնտեղից եւ ոչ
ոք ներս չէր մտնում։ 2 Տերը Հեսուին ասաց. «Ահա ես քո ձեռքն եմ տալիս Երիքովը, նրա մեջ գտնվող թագավորին եւ
մարտիկներին։ 3 Դու բոլոր մարտիկներով շրջապատի՛ր քաղաքը սրբազան փողերով, եւ երբ լսեք եղջերափողի ձայնը եւ
հնչեցնեք փողերը, շրջապատե՛ք քաղաքը եւ բոլոր պատերազմող մարդիկդ քաղաքի շուրջը պտո՛ւյտ տվեք մեկ անգամ։
Այսպես արե՛ք վեց օր։ 4 Տապանակի առջեւից գնացող յոթ քահանա թող վերցնեն տոնական յոթնափող եղջերափողերը։
Յոթերորդ օրը քաղաքի շուրջը պտույտ տվե՛ք յոթ անգամ, եւ քահանաները թող հնչեցնեն եղջերափողերը,^5 եւ
առհասարակ ամբողջ ժողովուրդը թող աղաղակի։ Երբ նրանք աղաղակեն, քաղաքի պարիսպներն իրենք իրենց
հիմնահատակ կկործանվեն, ամբողջ ժողովուրդը կմտնի քաղաք՝ ամեն մեկն ընթանալով ուղիղ իր դիմացը»։
(^6) Նավեի որդի Հեսուն գնաց քահանաների մոտ եւ ասաց նրանց. «Վերցրե՛ք Ուխտի տապանակը, եւ յոթ քահանաներ
յոթ տոնական եղջերափողեր առած՝ թող գնան Տիրոջ տապանակի առջեւից»։ 7 Նա ասաց նրանց. «Կարգադրե՛ք
ժողովրդին, որ գնան, շրջապատեն քաղաքը։ Մարտիկներն էլ զինված թող գնան Տիրոջ տապանակի առջեւից։ 8 Եվ երբ
պատվիրեց ժողովրդին, յոթ քահանաները, որ կրում էին յոթ սրբազան փողերը, նույնպես անցան Տիրոջ առաջ եւ ուժգին
հնչեցրին փողերը։ Տիրոջ Ուխտի տապանակը գնում էր նրանց հետեւից,^9 մարտիկներն ընթանում էին առջեւից, իսկ
քահանաները եւ եղջերափողերը հնչեցնողները՝ որպես վերջապահներ, գնում էին Տիրոջ տապանակի հետեւից՝
հնչեցնելով եղջերափողերը»։ 10 Իսկ ժողովրդին Հեսուն պատվիրեց եւ ասաց. «Մի՛ աղաղակեք, թող ոչ ոք չլսի ձեր ձայնը,
եւ ոչ մի խոսք դուրս չգա ձեր բերանից, մինչեւ այն օրը, երբ ես ինքս կազդարարեմ ձեզ աղաղակել, եւ ապա կաղաղակեք»։
(^11) Եվ Տիրոջ Ուխտի տապանակը, պտտվելով քաղաքի շուրջը, նորից գնաց բանակատեղի եւ իջեւանեց այնտեղ։
(^12) Երկրորդ օրը՝ առավոտյան, Հեսուն վեր կացավ, քահանաները վերցրին Տիրոջ տապանակը, (^13) յոթ քահանաները
վերցրին յոթ նվիրական փողերը եւ ընթացան Տիրոջ առջեւից։ Քահանաները հնչեցրին փողերն ու մնացյալ ամբողջ
բազմության հետ վերադարձան բանակատեղի. ապա Տիրոջ Ուխտի տապանակի հետեւից անցան մարտիկներն ու
մնացած ամբոխը. գնում եւ հնչեցնում էին եղջերափողերը։ 14 Երկրորդ օրն էլ մեկ անգամ մոտիկից պտտվեցին քաղաքի
շուրջը եւ դարձյալ եկան բանակատեղի։ Այդպես արեցին վեց օր։ 15 Իսկ յոթերորդ օրը լուսաբացին վեր կացան եւ նույն
ձեւով քաղաքի շուրջը պտտվեցին յոթ անգամ։ 16 Յոթերորդ անգամ պտտվելիս քահանաները հնչեցրին փողերը, եւ Հեսուն
ասաց Իսրայելի որդիներին. «Այժմ աղաղակե՛ք, որովհետեւ Տերն այս քաղաքը մեր ձեռքը հանձնեց։ 17 Քաղաքն ու նրա
մեջ եղած ամեն ինչ նզովված պիտի լինի Զորությունների Տիրոջից։ Ազատե՛ք միայն պոռնիկ Ռահաբին եւ այն ամենը,
ինչ նրա տանը կա, որովհետեւ նա թաքցրեց մեր ուղարկած հետախույզներին։ 18 Բայց դուք զգուշացե՛ք նզովվածից. չլինի
թե ցանկանաք մի բան վերցնել այդ նզովվածից եւ Իսրայելի որդիների բանակը նզովքի ենթարկեք եւ կործանեք մեզ։
(^19) Ամբողջ ոսկին, արծաթը, պղինձը եւ երկաթը Տիրոջն են պատկանելու եւ Տիրոջ գանձարանը պիտի մտնեն»։
(^20) Ժողովուրդն աղաղակեց, ու քահանաները հնչեցրին փողերը։ Երբ ժողովուրդը լսեց փողի ձայնը, բոլորն
աղաղակեցին մեծ եւ ուժգին աղաղակով, պարիսպն ընկավ շուրջանակի, եւ ժողովուրդը բարձրացավ մտավ քաղաք.
ամեն մեկը գնում էր ուղիղ իր դիմացը. քաղաքը գրավեցին 21 եւ նզովեցին այն։ Ինչ որ կար քաղաքում՝ այր թե կին,
երիտասարդ թե ծեր, արջառ, ոչխար եւ էշ, բոլորը սրի քաշեցին։


(^22) Երկիրը հետախուզող երկու երիտասարդներին Հեսուն ասաց. «Մտե՛ք այն պոռնիկ կնոջ տունը եւ, ինչպես որ
երդվել եք, այնտեղից հանե՛ք նրան ու այնտեղ գտնվողներին եւ այն ամենը, ինչ որ նա ունի»։ 23 Եվ երկու
երիտասարդները, որոնք հետախուզել էին քաղաքը, մտան այն կնոջ տունը, հանեցին պոռնիկ Ռահաբին, ինչպես նաեւ
նրա հորը, մորը, եղբայրներին, նրա ամբողջ ունեցվածքն ու նրա ամբողջ ազգատոհմին եւ նրանց կանգնեցրին Իսրայելի
բանակից դուրս։ 24 Քաղաքն ու նրա մեջ եղած ամեն ինչ այրվեց հրով, բացի ոսկուց, արծաթից, պղնձից եւ երկաթից, որ
Տիրոջ գանձարանը մտցրին։ 25 Պոռնիկ Ռահաբին, նրա հայրական տունը եւ նրա ամբողջ ունեցվածքը փրկեց Հեսուն։
Ռահաբը բնակվեց Իսրայելի մեջ մինչեւ այսօր, որովհետեւ թաքցրեց այն հետախույզներին, որոնց Հեսուն այն օրն
ուղարկել էր Երիքովը հետախուզելու։
(^26) Հեսուն այդ օրը նզովեց Երիքովը եւ ասաց.
_«Տիրոջ առաջ անիծյալ լինի այն մարդը,
որ կվերականգնի Երիքով քաղաքը,
նրա հիմքերը իր անդրանիկ որդու վրա կդնի,
նրա պարիսպների դարպասները՝ իր կրտսեր որդու»։_
Այդպես էլ արեց Ազան Բեթելացին. իր անդրանիկի՝ Աբիրոնի վրա դրեց նրա հիմքերը եւ իր փրկված կրտսերի վրա
կանգնեցրեց նրա դարպասները։
(^27) Տերը Հեսուի հետ էր, եւ նրա անունը տարածվեց ամբողջ երկրում։
