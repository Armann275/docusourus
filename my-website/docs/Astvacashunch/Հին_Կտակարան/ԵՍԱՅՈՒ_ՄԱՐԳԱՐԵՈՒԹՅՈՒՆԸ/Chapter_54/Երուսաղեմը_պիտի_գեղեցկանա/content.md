
Խաղաղության ուխտը չի խախտվի
(^1) _Ուրախացի՛ր, ո՛վ ամուլ, որ չէիր ծնում,
կանչի՛ր ու աղաղա՛կ բարձրացրու, որ երկունքի ցավով չէիր բռնվում,
քանզի բազում են անամուսին կնոջից ծնված որդիները,
ավելի շատ, քան ամուսին ունեցող կնոջից ծնված որդիները։
Չէ՞ որ Տերն ասաց._
(^2) _«Ընդարձակի՛ր քո վրանի եւ քո սրահների տեղը,
կանգնեցրո՛ւ եւ խնայողություն մի՛ արա.
երկարացրո՛ւ քո պարանները, հաստատի՛ր քո ցցերը։_
(^3) _Աջ ու ձա՛խ տարածվիր,
եւ քո սերունդը պիտի ժառանգի հեթանոսներին
եւ պիտի կառուցի ավերված քաղաքները։_
(^4) _Մի՛ վախեցիր, որ քեզ ամոթահար արեցին,
մի՛ նեղվիր, որ քեզ նախատեցին,
որովհետեւ վաղնջական ամոթը պիտի մոռանաս
եւ որբեւայրությանդ նախատինքն այլեւս չպիտի հիշես»։_
(^5) _Տերն է քեզ համար անելու այդ,
Զորությունների Տեր է նրա անունը,
եւ նա, որ փրկեց քեզ,
Իսրայելի նույն Աստվածն է, որը կկոչվի ողջ երկրի Աստվածը։_
(^6) _Տերը քեզ չկանչեց որպես լքված ու հուսահատ կնոջ
եւ ոչ էլ իբրեւ մի կնոջ, որ մանկուց ատելի է եղել,
այլ Աստված ասաց._


(^7) _«Միառժամանակ լքեցի քեզ,
բայց մեծ գթությամբ պիտի ողորմեմ քեզ։_
(^8) _Փոքր-ինչ բարկանալու պատճառով երեսս շրջեցի քեզնից,
բայց մեծ ողորմությամբ հավիտենապես պիտի ողորմեմ քեզ»։
Այդպես ասաց Տերը, որ փրկեց քեզ։_
(^9) _«Սա ինձ համար նույնն է, ինչ Նոյի օրոք՝ ջրհեղեղի ժամանակ.
ինչպես որ այն ժամանակ նրան երդվեցի,
որ չեմ բարկանա երկրի վրա,
այնպես էլ երդվեցի, որ չեմ բարկանա քեզ վրա։_
(^10) _Իմ սպառնալիքով չեմ շարժելու լեռները,
չեմ փոփոխելու բլուրները.
ո՛չ իմ ողորմությունն է պակասելու քեզնից,
ո՛չ էլ քո խաղաղության ուխտը պիտի վերանա»,- ասաց Տերը։_
(^11) _«Ո՛վ դու, որ տառապյալ ես եւ խախտված,
ես հաշտվել եմ քեզ հետ,
մինչեւ որ մխիթարվես։
Ահա ես քո քարերը սուտակից_
(^12) _եւ քո հիմքերը շափյուղայից եմ պատրաստել.
քո աշտարակները հասպիսից պիտի կանգնեցնեմ, դռներդ՝ բյուրեղից
եւ քո շուրջը պարիսպ պիտի քաշեմ թանկագին եւ ընտիր-ընտիր քարերից։_
(^13) _Աստծուց խրատված որդիներ պիտի ունենաս,
քո մանուկները մեծ խաղաղության մեջ պիտի լինեն։_
(^14) _Արդարությամբ պիտի շենանաս։
Հեռո՛ւ կանգնիր անիրավից, որ ահ չունենաս,
եւ դողը քեզ չբռնի։_
(^15) _Ահա ինձ համար դեպի քեզ եկվորներ պիտի գան,
քեզ մոտ պիտի պանդխտեն եւ քեզ ապաստանեն։_
(^16) _Ահավասիկ ես քեզ հաստատեցի,
բայց ոչ որպես մի դարբին,
որ փուքսով կայծեր է արծարծում
եւ գործիքներ է շինում իր համար.
ես քեզ հաստատեցի ո՛չ կորստի ու ոչնչացման համար։_
(^17) _Ոչ մի վնասակար գործիք քո դեմ հաջողություն չպիտի ունենա,
եւ դու քո դեմ դատաստանի ելնող ամեն մի լեզու պարտության ես մատնելու,
նրա հետ նաեւ քո բոլոր ամբաստանողներին։
Որովհետեւ Տիրոջ ծառաների համար ժառանգություն կա,
եւ դուք արդար պիտի լինեք իմ առջեւ»,-
ասում է Տերը։_
