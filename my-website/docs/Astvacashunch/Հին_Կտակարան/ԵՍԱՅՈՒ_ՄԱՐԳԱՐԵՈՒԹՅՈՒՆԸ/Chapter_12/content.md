
Գովք փրկիչ Աստծուն
(^1) _Այն օրը պիտի ասես.
«Շնորհակալ եմ քեզ, Տե՜ր,
բարկացար ինձ վրա,
բայց քո զայրույթը հեռացրիր ինձնից եւ ողորմեցիր ինձ։_
(^2) _Ահա Աստված իմ՝ իմ փրկիչ Տերը.
ես հույսս նրա վրա պիտի դնեմ
եւ երկյուղ չեմ կրելու,
քանզի Տերն է իմ փառքն ու իմ օրհնությունը,
եւ փրկություն եղավ ինձ համար»։_
(^3) _Ուրախությամբ ջո՛ւր առեք փրկության աղբյուրներից։_
(^4) _Եվ այն օրը պիտի ասես.
«Օրհներգե՛ք Տիրոջը,
հնչեցրե՛ք նրա անունը,
նրա փառքը տարածե՛ք ազգերի մեջ,
հիշե՛ք, որ բարձր է նրա անունը։_
(^5) _Օրհներգե՛ք Տիրոջ անունը, քանզի նա մեծամեծ գործեր կատարեց,
ծանուցե՛ք այդ ամբողջ աշխարհին։_
(^6) _Ցնծացե՛ք եւ ուրա՛խ եղեք, Սիոնի՛ բնակիչներ,
քանզի Իսրայելի Սուրբը բարձրացավ նրա մեջ»։_
