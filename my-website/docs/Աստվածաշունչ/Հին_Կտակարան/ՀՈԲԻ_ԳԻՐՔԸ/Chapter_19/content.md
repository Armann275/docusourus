
Վերջում իմ պաշտպանը պիտի միջամտի
(^1) Հոբը նորից խոսեց ու ասաց.
(^2) _«Մինչեւ ե՞րբ պիտի տանջեք իմ հոգին,
խոսքերով ընկճեք ինձ։_
(^3) _Իմացե՛ք, որ Տերն այսպես վարվեց ինձ հետ։
Բամբասում եք ինձ,
ու չեք ամաչում՝ ինձ վրա հարձակվելով։_
(^4) _Այո՛, արդարեւ ես մոլորվեցի.
մոլորությունս իմ ներսում է հանգուցվել՝_
4 ա _ասելով բաներ, որոնք արժան չեն։
Խոսքերս եւս մոլորվել են ու չեն պատշաճում մեր ժամանակին։_
(^5) _Մի կողմ թողնենք այն, որ դուք ինձ վրա մեծ-մեծ խոսում եք,
հարձակվում վրաս նախատինքներով։_
(^6) _Արդ, իմացե՛ք. Տերն է ինձ խռովեցնողը.
իմ առջեւ իր պատվարն է բարձրացրել։_
(^7) _Ահա ծաղրվում եմ նախատինքներով եւ բերան չեմ բացում.
աղաղակեմ էլ՝ ոչ մի տեղից դատաստան չկա։_
(^8) _Շրջապատված եմ, չեմ կարող խույս տալ.
խավար է դրել ինձ վրա։_
(^9) _Մերկացրել է ինձ բոլոր փառքերից,
հանել իմ գլխից պսակը նաեւ։_
(^10) _Պաշարել է ինձ բոլոր կողմերից.
կործանված եմ. հույսս կտրել է հավետ՝ ծառի պես։_
(^11) _Սաստիկ բարկությամբ է վարվել ինձ հետ
ու իր թշնամին է համարել ինձ։_
(^12) _Գնդերը նրա, բոլորը մեկտեղ, հասել են վրաս.
դարանակալները կտրել են բոլոր ճանապարհներս։_
(^13) _Ինձնից հեռացել են եղբայրներս.
ինձնից առավել՝ օտարներին են ճանաչում նրանք։
Բարեկամներս անողորմ են դարձել,_
(^14) _արհամարհեցին ինձ մերձավորներս,
իսկ ծանոթներս անունս են մոռացել։_
(^15) _Իմ տան դրացիները
եւ աղախիններն իմ ինձ լիովին օտար համարեցին.
մի այլազգի եմ ես թվում նրանց։_
(^16) _Կանչեցի իմ ծառային, բայց նա բանի տեղ չդրեց.
ես իմ բերանով աղաչում էի,_
(^17) _աղերսում էի իմ կնոջը, պաղատանքներով կանչում էի ես իմ հարճերի որդիներին,_
(^18) _բայց նրանք հավետ ուրացել են ինձ.
երբ ոտքի եմ կանգնում, բամբասում են ինձ։_
(^19) _Զզվել են ինձնից իմ ծանոթները.
ում սիրում էի, իմ դեմ են ելել։_
(^20) _Իմ այս մորթի տակ մսերս են փտել.
ատամներիս մեջ իմ ոսկորներն եմ պահում։_
(^21) _Ո՛վ բարեկամներ, ողորմե՛ք ինձ, ողորմե՛ք ինձ,
քանի որ Տիրոջ ձեռքն է բարձրացել վրաս։_
(^22) _Տիրոջ պես ինչո՞ւ եք ինձ հալածում.
մի՞թե իմ մարմնով չեք հագեցել։_
(^23) _Ի՜նչ կլիներ, որ կարողանայի գրել խոսքերս,
մի մատյանի մեջ գրանցել դրանք հավիտյան՝_
(^24) _երկաթե գրչով կապարի կամ թե վեմերի վրա փորագրելով,_
(^25) _քանի որ գիտեմ՝ հավերժական է
նա, ով երկրի վրա եղծում է ինձ՝_
(^26) _բժշկելով մաշկս, որ այս բոլորը կրեց։
Տիրոջ կողմից են պատահել ինձ այս ամենը,_


(^27) _որ ինքս անձամբ քաջ գիտակցում եմ,
ինչ որ տեսել եմ իմ աչքերով, ոչ թե ուրիշը։
Այդպես ամեն ինչ իմ ծոցում հանգավ։_
(^28) _Իսկ թե հարցնեք՝ «Ինչի՞ մասին մենք խոսենք իր առաջ,
ինչպե՞ս գտնենք մենք արմատը խոսքի»,-_
(^29) _դո՛ւք էլ վախեցեք մթին գործերից։
Քանի որ բարկությունն է անօրենների վրա հասնելու.
ապա կիմանան, թե որտե՛ղ է իրենց բուն էությունը»։_
