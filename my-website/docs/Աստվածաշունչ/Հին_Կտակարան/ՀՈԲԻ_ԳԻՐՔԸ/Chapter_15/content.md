
Չարը պատժից չի խուսափի
(^1) _Եղիփազ Թեմնացին պատասխանեց ու ասաց._
(^2) _«Հոգով հանճարեղն իմաստությամբ պատասխան չի՞ տա արդյոք.
մի՞թե կանցկացնի իր որովայնի ցավը,_
(^3) _եթե հանդիմանի արտահայտություններով,
որոնք արժանի չեն, եւ խոսքերով, որոնցից օգուտ չկա։_
(^4) _Դրանց երկյուղը դու էլ մերժեցիր
ու Տիրոջ առաջ դիզեցիր այսպիսի խոսքեր։_
(^5) _Հանցավոր եղար բերանիդ խոսքերով,
իսկ հզորների խոսքերը չքննեցիր։_
(^6) _Քո բերանն է կշտամբելու քեզ, ոչ թե ես.
շրթունքներդ քո դեմ վկայություն են տալու։_
(^7) _Ի՛նչ է, բոլոր մարդկանցից առա՞ջ ես ծնվել,
թե՞ բոլոր բլուրներից վաղ ես հաստատվել։_
(^8) _Դո՞ւ ես լսել Տիրոջ հրամանը,
թե՞ քեզ է օժտել նա իմաստությամբ։_
(^9) _Այն ի՞նչ է, որ դու գիտես, իսկ մենք՝ ոչ,
կամ ի՞նչն է, որ դու կիմանաս, իսկ մենք՝ ոչ։_
(^10) _Մեր մեջ էլ կան ծերեր, ալեհեր մարդիկ,
տարիքով շատ ավելի մեծեր, քան քո հայրը։_
(^11) _Մեղքերիդ համեմատ շատ քիչ տանջանքներ ես կրել
ու ավելի շատ ես մեծախոսել։_
(^12) _Ինչո՞ւ հանդուգն դարձավ քո սիրտը,
ինչո՞ւ լկտի նայեցին քո աչքերը._
(^13) _սրտմտությունդ դուրս թափեցիր Տիրոջ առաջ
եւ այդպիսի բառեր հանեցիր քո բերանից։_
(^14) _Այն ո՞ր մահկանացուն է անարատ եղել,
կամ այն ո՞ր կանանցածինն է արդար լինելու։_
(^15) _Եթե անգամ իր սրբերին չի հավատում,
ու երկինքը նրա համար անարատ չէ,_
(^16) _առավել եւս գարշելի ու պիղծ է այն մարդը,
որ անօրենություններն ըմպելիքի նման է խմում։_
(^17) _Պատմելու եմ քեզ, Հո՛բ, լսի՛ր ինձ.
ինչ որ տեսել եմ, պատմելու եմ քեզ_
(^18) _ինչ որ իմաստուններն են ասում,
ինչ որ չեն թաքցրել նրանց հայրերը։_
(^19) _Նրանց է միայն տրվել երկիրը,
եւ ոչ մի օտարածին նրանց մեջ չի մտել։_
(^20) _Ամբարիշտի ամբողջ կյանքը հոգսերով է անցնում,
տարիները բռնակալ մարդուն հաշվով են տրված։_
(^21) _Նրա ահի ձայնն իր ականջում է։
Երբ նա կարծի, թե խաղաղության մեջ է,
նրա վրա կործանումն է գալու։_
(^22) _Թող չհավատա, թե կվերադառնա խավարից,
որովհետեւ արդեն սրի է դատապարտված։_
(^23) _Սահմանված է իբրեւ անգղերին կեր.
իր մտքում ինքն էլ գիտի, որ հաստատ կործանվելու է։
Մթին օրը զարհուրեցնելու է նրան._
(^24) _անձկությունն ու նեղությունն են նրա վրա հասնելու.
կործանվելու է իբրեւ առաջին գծի զորավար,_
(^25) _որովհետեւ Տիրոջ դեմ ձեռք է բարձրացրել
ու ընդվզել Ամենակալ Տիրոջ դեմ։_
(^26) _Ամբարտավանությամբ է դուրս եկել նրա դեմ
իր վահանի ամրությամբ։_
(^27) _Երեսը ծածկել է իր ճարպով
ու երկսայրի սուր դրել ազդրին։_
(^28) _Ավերակ քաղաքներում է բնակվելու
եւ անմարդաբնակ տներ մտնելու.
ինչ որ իրենք պատրաստել էին, ուրիշներն են տանելու։_
(^29) _Չի հարստանալու, ունեցվածքը չի մնալու,
երկրի վրա ստվեր չի գցելու,_
(^30) _խավարից էլ չի փրկվելու։
Նրա բողբոջը հողմն է թառամեցնելու.
թափվելու է ծաղիկը նրա։_
(^31) _Թող չհավատա, որ հանգիստ է գտնելու.
սնոտի բաներ են իրեն հանդիպելու։_


(^32) _Վաղաժամ են կտրվելու նրա ճյուղերը,
եւ նրա շիվերն էլ չեն ծաղկելու։_
(^33) _Խակ պտուղի պես վաղաժամ է քաղվելու.
ձիթենու ծաղկի պես ցած է թափվելու,_
(^34) _քանզի մահն է ամբարիշտի վկան.
հուրն է այրելու կաշառակերների տները։_
(^35) _Իր մեջ ցավեր է սաղմնավորելու.
սնոտի բաներ են իրեն հանդիպելու.
նրա արգանդը նենգություն է ծնելու»։_
