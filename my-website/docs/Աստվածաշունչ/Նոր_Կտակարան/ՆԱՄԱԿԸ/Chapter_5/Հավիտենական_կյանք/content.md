
Մեր հաղթանակը աշխարհի հանդեպ
(^1) Ամեն ոք, ով հավատում է, թե Հիսուսն է Քրիստոսը, Աստծուց է ծնված. եւ ամեն ոք, ով սիրում է ծնունդ տվողին,
սիրում է նաեւ նրանից ծնվածին։
(^2) Սրանով ենք ճանաչում, որ սիրում ենք Աստծու Որդուն, երբ սիրենք նրան եւ կատարենք նրա պատվիրանները։
(^3) Քանզի այս է Աստծու հանդեպ մեր սերը. որ պահենք նրա պատվիրանները։ Նրա պատվիրանները ծանր չեն, (^4) քանզի
Աստծուց ծնված ամեն ոք հաղթում է աշխարհին։ Եվ ա՛յս է այն հաղթությունը, որ հաղթում է աշխարհին՝ մեր հավատը։
(^5) Իսկ ո՞վ է աշխարհին հաղթողը, եթե ոչ նա, ով հավատում է, որ Հիսուսն է Աստծու Որդին։
(^6) Սա է, որ եկավ ջրով, Հոգով եւ արյամբ՝ Հիսուս Քրիստոսը. ոչ միայն ջրով, այլեւ արյամբ ու ջրով։
(^7) Եվ Հոգին է, որ վկայում է, որովհետեւ հենց Հոգին է ճշմարտությունը։
(^8) Հետեւաբար, սրանք երեքն են վկայում՝ Հոգին, ջուրը եւ արյունը. եւ երեքը վկայության մեջ մե՛կ են։
(^9) Եթե ընդունում ենք մարդկանց վկայությունը, Աստծու վկայությունը, անշուշտ, ավելի մեծ է։ Այս է Աստծու
վկայությունը. այն, որ նա վկայեց իր Որդու համար։
(^10) Ով հավատում է Աստծու Որդուն, նա իր մեջ իսկ ունի այս վկայությունը. ով չի հավատում Աստծու Որդուն, սուտ
է հանում Աստծուն, քանի որ չի հավատում այն վկայությանը, որն Աստված վկայեց իր Որդու համար։ 11 Եվ այս իսկ է
վկայությունը, որ Աստված հավիտենական կյանք տվեց մեզ. եւ այդ նրա Որդու մեջ եղած կյանքն է։
(^12) Ով ընդունում է Որդուն, ընդունում է նաեւ կյանքը. եւ ով չի ընդունում Աստծու Որդուն, չի ընդունում նաեւ կյանքը։
(^13) Այս բաները գրեցի ձեզ, որպեսզի իմանաք, որ հավիտենական կյանք ունեք եւ որ հավատում եք Աստծու Որդու
անվանը։
(^14) Եվ այս է այն վստահությունը, որ մենք ունենք նրա հանդեպ. այն, որ ինչ էլ խնդրենք ըստ նրա կամքի, նա մեզ կլսի.
(^15) եւ որովհետեւ գիտենք, որ լսում է մեր խնդրանքները, ապա գիտենք նաեւ, որ կստանանք այն խնդրանքների
պատասխանը, որ հայցեցինք նրանից։
(^16) Եթե մեկը տեսնի, որ իր եղբայրը ոչ մահացու մեղք է գործել, թող խնդրի, եւ Աստված մահացու մեղք չգործողին
կյանք կշնորհի. մեղք կա, որ մահացու է. չեմ ասում նրա մասին, որ խնդրես։


(^17) Ամենայն անարդար արարք մեղք է. բայց կան մեղքեր, որոնք մահվան չեն առաջնորդում։
(^18) Գիտենք, որ Աստծուց ծնվածը չի մեղանչում, իսկ ով Աստծուց է ծնված, պահում է իրեն, եւ չարը նրան չի մոտենում։
(^19) Գիտենք, որ Աստծուց ենք, եւ ամբողջ աշխարհը չարի մեջ է թաղված։
(^20) Եվ գիտենք, որ Աստծու Որդին եկավ եւ մեզ խելք տվեց, որ ճանաչենք Ճշմարիտը, եւ մենք Ճշմարիտի՝ նրա Որդու՝
Հիսուս Քրիստոսի մեջ ենք, որովհետեւ նա՛ է ճշմարիտ Աստվածը եւ հավիտենական կյանքը։ 21 Որդյակնե՛ր, դուք ձեզ
հեռո՛ւ պահեք կռապաշտությունից։


