
Սամփսոնի վրեժխնդրությունը
(^1) Օրեր հետո՝ ցորենի հնձի ժամանակ, Սամփսոնը, մի ուլ վերցնելով, այցելեց իր կնոջը՝ ասելով. «Մտնեմ սենյակ
կնոջս մոտ»։ Բայց կնոջ հայրը չթողեց, որ նրա մոտ մտնի։ 2 Նրա հայրն ասաց. «Ես կարծեցի, թե դու ատեցիր նրան եւ
նրան կնության տվեցի քո ընկերոջը։ Չէ՞ որ նրա կրտսեր քույրը նրանից գեղեցիկ է, թող սա քեզ կին լինի նրա փոխարեն»։
(^3) Սամփսոնն ասաց. «Ես միանգամայն անմեղ կլինեմ այլազգիներիդ առաջ, եթե նրանց դեմ չարություն անեմ»։ 4 Եվ
Սամփսոնը գնաց, երեք հարյուր աղվես բռնեց, ջահեր վերցրեց եւ աղվեսներին կապեց միմյանց՝ պոչ պոչի, ջահերը դրեց
երկու պոչերի մեջտեղը եւ կապեց։ 5 Նա ջահերը վառեց կրակով եւ արձակեց այլազգիների հնձի մեջ, այրեց ցորենի
շեղջերը, հնձված դեզերն ու չհնձված ցորենը, մինչեւ անգամ այգիներն ու ձիթենիները։ 6 Այլազգիներն ասացին. «Ո՞վ
արեց այս բանը»։ Եվ ասացին. «Թամնացու փեսա Սամփսոնը, որովհետեւ կնոջ հայրը նրա կնոջն առավ եւ նրա ընկերոջը
կնության տվեց»։ Այլազգիները վեր կացան, կրակով այրեցին նրա կնոջ հոր տունը, կնոջը եւ կնոջ հորը։ 7 Սամփսոնը
նրանց ասաց. «Եթե մի այդքան էլ անեք, դարձյալ չեմ հաշտվի, այլ ձեր ամեն մեկից իմ վրեժը պիտի լուծեմ»։ 8 Մեծամեծ
հարվածներով զարկեց նրանց սրունքներին ու մեջքին եւ իջավ բնակվեց Ետեմի հեղեղատի մոտ՝ մի քարայրում։
(^9) Այլազգիները վեր կացան, բանակեցին Հուդայում եւ տարածվեցին մինչեւ Եղքի։ 10 Հուդայի մարդիկ նրանց ասացին.
«Ինչո՞ւ եք եկել մեզ վրա»։ Այլազգիներն ասացին. «Եկել ենք Սամփսոնին կապելու, որ նրա հետ վարվենք այնպես,
ինչպես նա վարվեց մեզ հետ»։ 11 Հուդայից երեք հազար մարդ իջան Ետեմի քարայրն ու ասացին Սամփսոնին. «Չգիտե՞ս,
որ այլազգիներն իշխում են մեզ վրա, ինչո՞ւ արեցիր այդ բանը մեզ հետ»։ Սամփսոնը նրանց ասաց. «Ինչպես որ նրանք
վարվեցին ինձ հետ, այդպես էլ ես վարվեցի նրանց հետ»։ 12 Նրան ասացին. «Եկել ենք քեզ կապելու եւ այլազգիների ձեռքը
մատնելու»։ Սամփսոնը նրանց ասաց. «Երդվե՛ք, որ չեք սպանի ինձ, տվե՛ք ինձ նրանց ձեռքը, եւ դուք երբեք մի՛
հանդիպեք ինձ»։ 13 Նրանք երդվեցին նրան եւ ասացին. «Ո՛չ, քեզ չենք սպանի, քեզ միայն կկապենք եւ կտանք նրանց
ձեռքը»։ Եվ նրան կապեցին երեք նոր պարաններով ու դուրս հանեցին քարայրից։ 14 Եվ եկան մինչեւ Ծնոտ. այլազգիներն
աղաղակեցին եւ ընթացան նրա դեմ։ Տիրոջ հոգին աջակից եղավ Սամփսոնին, նրա բազուկների վրայի պարանները
դարձան կրակից այրված թելի նման, եւ կապանքները հալվեցին նրա բազուկներից։ 15 Նա էշի մի ծնոտ գտավ, երկարեց
իր ձեռքը, վերցրեց այն եւ դրանով հազար մարդ սպանեց։ 16 Սամփսոնն ասաց. «Էշի ծնոտով կբնաջնջեմ նրանց,
որովհետեւ էշի ծնոտով հազար մարդու կոտորեցի»։ 17 Եվ երբ իր խոսքը վերջացրեց, ծնոտը ձեռքից գցեց եւ այդ տեղն
անվանեց Ծնոտի կոտորած։
(^18) Երբ խիստ ծարավեց, աղաղակեց Տիրոջն ու ասաց. «Դու քո ծառայի ձեռքով հաջողեցրիր այս մեծ փրկությունը,
իսկ հիմա ծարավի՞ց պիտի մեռնեմ եւ անթլփատների ձե՞ռքն ընկնեմ»։ 19 Տերը Ծնոտում մի անցք բացեց, նրանից ջուր
ելավ, նա խմեց, իր հոգին իրեն դարձավ, եւ զովացավ. այդ պատճառով դրա անունը դրեց «Ծնոտի աղբյուր», որը
գոյություն ունի մինչեւ այսօր։ 20 Սամփսոնը այլազգիների իշխանության օրոք քսան տարի դատեց Իսրայելին։
