
(^1) Հոբը նորից խոսեց ու ասաց.
(^2) _«Ո՞ւմ ես մերձենում կամ ո՞ւմ օգնականն ես լինելու.
արդյոք ո՞չ նրա, ում ուժն այնքան մեծ է, ու բազուկը՝ հզոր։_
(^3) _Ո՞ւմ խորհրդակից ես լինելու.
արդյոք ո՞չ նրան, ով ամբողջապես իմաստություն է։
Ո՞ւմ հետեւից ես արդ գնալու._


_արդյոք ո՞չ նրա, որի զորությունը այնքա՜ն մեծ է։_

(^4) _Ո՞ւմ ես բան ասել, եւ կամ ո՞ւմ շունչն է դուրս եկել քեզնից։_
(^5) _Մի՞թե երբեւէ ջրի խորքից հսկաներ կծնվեն,
կամ էլ այնտեղի բնակիչներից։_
(^6) _Մերկ է դժոխքը նրա առաջ,
եւ կործանումը վրան քող չունի։_
(^7) _Ոչնչի շուրջը փռեց հյուսիսը,
երկիրը կախեց ոչնչի վրա։_
(^8) _Իր մշուշի մեջ ջուրն է ծրարում,
եւ չի պատռվի ամպը նրանց տակ։_
(^9) _Նա, ով պահում է երեսն իր գահի,
փռում է վրան իր մառախուղը։_
(^10) _Իր հրամանով սահման է քաշել ջրի երեսին,
մինչեւ վախճանը լույսի ու մութի։_
(^11) _Երկնի սյուները սարսել են
ու զարհուրել նրա սաստումից։_
(^12) _Հանդարտեցրել է ծովն իր զորությամբ,
եւ օվկիանոսն է իր իմաստությամբ տարածվել։_
(^13) _Սարսել են նրանից երկնքի փականքները.
իր հրամանով սպանել է ապստամբ վիշապին։_
(^14) _Ահա այս է մասն իր ճանապարհի,
եւ նրանով դեռ պիտի լսենք նրա խոսքի շիթերը,
Եվ ո՞վ կիմանա նրա որոտման մեծ զորությունը, երբ այն արձակվի»։_
