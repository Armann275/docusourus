
Տաճարի կործանման տեսիլքը
(^1) _Տեսա Տիրոջը, որ զոհասեղանի վրա էր եւ ասաց.
«Հարվածի՛ր այդ զոհասեղանին,
եւ կշարժվեն դրանդիները.
կտրիր գցի՛ր բոլորի գլուխներին,
իսկ նրանց մնացորդները սրով կկոտորեմ.
չի փրկվի նրանցից փախածը,
եւ չի ազատվի նրանցից ճողոպրածը։_
(^2) _Քանի որ եթե թաքնվեն դժոխքում, այնտեղից
իմ ձեռքը դուրս կբերի նրանց,
եւ եթե ելնեն երկինք,
այնտեղից էլ կիջեցնեմ նրանց,
եւ եթե թաքնվեն Կարմելոսի բարձունքներում,
այնտեղ էլ կփնտրեմ ու կբռնեմ նրանց։_


(^3) _Եթե իմ աչքից նետվեն ծովի խորքերը,
այնտեղ էլ կհրամայեմ վիշապին, որ խայթի նրանց։_
(^4) _Եթե գերության գնան իրենց թշնամիների առջեւից,
այնտեղ էլ հրաման կտամ սրին, եւ կսպանի նրանց։
Իմ աչքը նրանց դեմ կդնեմ չարության եւ ոչ թե բարության համար»։_
(^5) _Եվ Տերը՝ Ամենակալ Աստված, երբ մոտենա երկրին եւ շարժի այն,
սուգ կանեն նրա բոլոր բնակիչները,
եւ կելնի նրա վախճանը գետի նման
ու կիջնի եգիպտացիների գետի պես։_
(^6) _Նա, ով պատրաստում է իր համբառնալը դեպի երկինք
եւ իր ավետիսն է երկրի վրա հաստատում,
ով կանչում է ծովի ջրերը եւ թափում երկրի երեսին,
Ամենակալ Տեր է նրա անունը։_
(^7) _«Մի՞թե դուք ինձ համար եթովպացիների որդիների պես չեք,
Իսրայելի՛ որդիներ,- ասում է Տերը,-
Իսրայելին չհանեցի՞ եգիպտացիների երկրից,
այլազգիներին՝ Գամիրքից եւ ասորիներին՝ Բոթորից»։_
(^8) _Ահա Տիրոջ աչքերը մեղավորներիդ թագավորության դեմ են.
«Կվերացնեմ դա երկրի երեսից,
սակայն իսպառ չեմ ջնջի Հակոբի տունը»,- ասում է Տերը։_
(^9) _«Քանի որ ահա ես հրաման եմ տալիս եւ կցրեմ ձեզ
բոլոր ազգերի մեջ,
ո՛վ Իսրայելի տուն,
ինչպես որ ցորենն է հեծանոցով քամուն տրվում,
բայց նրա փշուրը չի ընկնի գետնին։_
(^10) _Սրով կվախճանվեն իմ ժողովրդի բոլոր մեղավորները,
որոնք ասում էին.
«Չեն մոտենա ու չեն հասնի մեզ վրա չարիքները»։_
(^11) _«Այն օրը կկանգնեցնեմ Դավթի ընկած խորանն
ու կվերականգնեմ նրա ավերակները,
նրա հիմնահատակ ավերվածները վերստին կկանգնեցնեմ
եւ կվերաշինեմ այն, ինչպես հին օրերին,_
(^12) _որպեսզի փնտրեն ինձ մարդկանց մնացորդներն ու բոլոր ազգերը,
որոնց վրա կոչված է իմ անունը»,-
ասում է Տերը, որ անում է սա։_
(^13) _«Ահա գալիս են օրեր,- ասում է Տերը,-
եւ կալերը կհասունանան՝ բերքահավաքի, կհասնի
խաղողը վարուցանքի ժամանակ,
լեռները քաղցրություն կբխեցնեն,
եւ բոլոր բլուրներն անտառախիտ կդառնան։_
(^14) _Եվ կդարձնեմ Իսրայելի իմ ժողովրդի գերությունը.
եւ կշինեն ավերված քաղաքներն ու բնակություն կհաստատեն,
այգիներ կտնկեն ու դրանց գինին կխմեն,
պարտեզներ կաճեցնեն ու դրանց պտուղը կուտեն։_
(^15) _Եվ նրանց կտնկեմ իրենց երկրում,
եւ այլեւս չեն վտարվի իրենց երկրից,
որ ես տվեցի նրանց»,- ասում է Տերը՝ Ամենակալ Աստված։_

