
Հարսը պատասխան է տալիս եւ ասում.

(^1) _Իմ եղբորորդին իջավ իր պարտեզը՝
խնկածաղիկների մեջ՝
բուրաստաններում հովվելու
եւ շուշաններ հավաքելու։_
(^2) _Ես իմ եղբորորդունն եմ,
եւ իմ եղբորորդին՝ իմը._


_Նա, որ հովվում է շուշանների մեջ։_
Փեսան ասում է հարսին.

(^3) _Անուշահոտության պես բարետես ես, մերձավո՛ր իմ,
գեղեցիկ, ինչպես Երուսաղեմը,
ապշեցուցիչ գեղեցկությամբ հորինված։_
(^4) _Աչքերդ դարձրո՛ւ ինձանից,
քանզի դրանք վրդովեցին ինձ,
վարսերդ նման են այծերի հոտերի,
որ երեւացին Գաղաադից։_
(^5) _Ատամներդ նման են խուզված ոչխարների հոտերի,
որ դուրս են գալիս ջրավազանից.
բոլորն էլ՝ զույգ գառնուկներով,
եւ ամուլ չկա նրանց մեջ։_
(^6) _Շուրթերդ նման են կարմիր թելի,
եւ գեղեցիկ են խոսքերը քո։
Այտերդ՝ իբրեւ նռան կեղեւ՝
թաքնված քողիդ հետեւում։_
(^7) _Վաթսուն թագուհի եւ ութսուն հարճ,
եւ օրիորդներ, որոնց թիվ չկա։_
(^8) _Իմ աղավնին միակն է, իմ կատարյալը,
իր մոր միամորիկը, ընտրյալն իր ծնողի։
Տեսան նրան դուստրերն ու երանի տվեցին,
գովեցին նրան հարճերն ու թագուհիները։_
Դուստրերը եւ թագուհիները տեսան հարսին եւ երանի տվեցին նրան.
(^9) _Ո՞վ է սա, որ երեւում է ինչպես առավոտ,
գեղեցիկ է, ինչպես լուսինը,
ընտիր, ինչպես արեգակը՝
զարմանալի հորինված։_
Փեսան ասում է հարսին.
(^10) _Իջա ընկուզենիների պարտեզ՝
նայելու ճյուղերի արդյունքին,
տեսնելու, թե ծաղկե՞լ է որթը,
ծաղկե՞լ է նոճին,
ծաղկե՞լ են նռնենիները։_
Հարսն ասում է փեսային.
(^11) _Այնտեղ կտամ քեզ իմ ստինքները,
իմ հոգին ոչինչ չիմացավ,
ինձ Ամինադաբի կառքերին նմանեցրեց։_
Դուստրերը եւ թագուհիներն ասում են հարսին.
(^12) _Վերադարձի՛ր, վերադարձի՛ր, ո՛վ սուլամացի,
վերադարձի՛ր, վերադարձի՛ր, որ մենք տեսնենք քեզ։_
