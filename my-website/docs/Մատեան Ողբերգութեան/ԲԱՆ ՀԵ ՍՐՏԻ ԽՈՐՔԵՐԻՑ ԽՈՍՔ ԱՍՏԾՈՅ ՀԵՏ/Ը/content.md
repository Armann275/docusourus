
```
Պաշտելի այն դժխոն` անշունչ եկեղեցին,
Կեանք է բաշխում եւ իշխում է մահին,
Ինչպէս պտուղը Ադամի ճաշակելիք,
Անշունչ է, բայց բանականից էլ գերազանց
Հրաշքներ է գործում, որ դարձնում է կատարեալ
Եւ հաստատում է վերստին,
Փառքի լոյսի կերպարանքը դրոշմելով մեր մէջ:
Գրուած է նաեւ վերին կամարի մեծութեան կերպը,
```

Որ սկզբնական է, եւ նախակառոյց
Քան իր բնակիչ հոգեղէն զօրքը:
Նա նոր թռիչք է նուիրում մարմնին`
Հոգեկան ինչ-որ մի թեթեւութեամբ,
Այս պատուաւորի հարստութիւնով
Անարգը դարձնում յարգելի:
Ինքնակիր մեղքով չի զազրանում նա,
Եթէ չար մարդիկ, անհաւատները չը ոտնահարեն:
Նա ինչ-որ տիպ է մի զարմանալի,
Որ յաղթում է մեր պատկերացումը,
Անբան` կառուցուած է բանականից,
Օգնում է նրան, ինչպէս վեհագոյն` անչափ
նուաստին:
Մեծ է քան մարդը`
Յաղթող ցուպի պէս ընտրեալ Մովսէսի.
Բարձր` առաւել, քան բանականը,
Ինչպէս խորհրդաւոր ծաղկած գաւազանը`
Ահարոնի,
Եւ գերազանց է, քան մտաւորը,
Ինչպէս Եղիայից ու Եղիսեոսից`
Սքանչելահրաշ արուեստով փայլած
Մաշկեակը, որ գետը հերձեց:
Սրբասուն ձեռքին օգնում է կրկնակ
կատարելութեամբ,
Ոչ թէ զինելով քարից ու հողից նիւթուած
մարմինը,
Այլ հարազատ ու գոյակից է նա
Թէ զգայականներին եւ թէ սրբերին:
Ինչպէս կենդանի եւ անմահ վէմը
Թէ կործանող է, եւ թէ կանգնեցնող,
Ինչպէս դատաւորն ամենայն հոգւոց`
Հրաշապէս օրհնող եւ անիծող է,
Աներեւոյթը տեսնողի նման`
Մէկին կշտամբում, միւսին խնամում,
Կանչում է իր մօտ, արձանագրում,
Որպէս հրամայողն արարածներիս:


```
Դիմամարտներից անհարուածելի,
Հաւիտենական [այն] լեռը ինչպէս.
Մեծի հրաշագործ ուռկանի նման
Հոգի է որսում.
Առանց մեղքերի ու վրիպանքի
Նա Քրիստոսի հետքով է գնում`
Բարձր ճոխութեամբ ու բաց ճակատով,
Գլուխը բարձր` ինչպէս Գովեալը:
```