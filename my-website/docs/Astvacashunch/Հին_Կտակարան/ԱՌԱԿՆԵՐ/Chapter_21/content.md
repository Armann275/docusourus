
(^1) Ինչպես ջրի սահանքը, այնպես էլ թագավորի սիրտը Աստծու ձեռքին է. որ կողմ կամենա, այն կողմն էլ կդարձնի
այն։
(^2) Ամեն մարդ իր աչքին արդար է թվում, բայց Տերն է ուղղում սրտերը։
(^3) Արդարություն գործելը եւ ճշմարտություն խոսելն ավելի հաճելի է Տիրոջ առջեւ, քան զոհերի արյունը։
(^4) Խստասիրտ մարդը մեծամիտ է իր թշնամանքի մեջ. ամբարիշտների լապտերը մեղքն է։
(^5) Կարճ խորհուրդը կարող է առատություն բերել, իսկ փութկոտությունը՝ կարոտություն։
(^6) Ով լեզվի ստությամբ գանձ է կուտակում, սնոտի բաների հետեւից է գնում եւ մահվան որոգայթներին պիտի հասնի։
(^7) Ամբարիշտները պիտի կործանվեն, քանզի չեն ուզում կատարել իրավունքները։
(^8) Խոտորնակին խոտոր ճանապարհ է տալիս Աստված, քանզի սուրբ եւ ուղիղ են Տիրոջ գործերը։
(^9) Լավ է օդի ներքո մի անկյունում բնակվել, քան անիրավությամբ ծեփված եւ խառնակ տան մեջ։
(^10) Ամբարիշտի հոգին չարիքներ է ցանկանում, եւ ողորմություն չի գտնի ոչ մեկից։
(^11) Անխրատի պատժից անմեղն ավելի խորագետ է դառնում, իմաստունը խոհեմությամբ ընդունում է գիտությունը։
(^12) Արդարը մտաբերում է ամբարիշտների սիրտը, եւ չարիքներն ապականում են ամբարիշտներին։
(^13) Ով իր ականջը խցկում է թույլերին չլսելու համար, երբ աղոթի Տիրոջը, պատասխան չի լսի։
(^14) Գաղտնի պարգեւը մեղմում է բարկությունը, իսկ ով խնայում է պարգեւը, մեծ բարկություն է առաջ բերում։
(^15) Արդարների ուրախությունը իրավունքի գործադրումն է, եւ սուրբ գործը պիղծ է թվում չարագործներին։
(^16) Արդարության ճանապարհից շեղված մարդը դեւերի ժողովում է տեղ գտնում։
(^17) Ուրախություն սիրողը կարիքի մեջ կընկնի, ով գինի ու ձեթ է սիրում, կհարստանա։
(^18) Արդարի համար անօրենը փրկանք պիտի լինի, ուղղամիտների համար՝ երդմնադրուժը։
(^19) Լավ է բնակվել անապատում, քան բարկացող, լեզվանի եւ անզգամ կնոջ հետ։
(^20) Իմաստունների բերանում ցանկալի գանձ է հանգչում, տգետները կուլ են տալիս այն։
(^21) Ով հետեւում է արդարության եւ ողորմածության ճանապարհին, կյանք, արդարություն եւ փառք պիտի գտնի։
(^22) Իմաստությունը հասավ ամուր քաղաքների վրա, քանդեց այն ամրոցները, որոնց վրա հույս էին դրել
ամբարիշտները։
(^23) Ով զսպում է իր բերանն ու լեզուն, իր անձը պահպանում է նեղությունից։
(^24) Խիստը, հանդուգնը եւ հպարտը ժանտ են կոչվում, իսկ ով ոխ է պահում, անօրեն է։
(^25) Ցանկությունները սպանում են վատին, քանզի նրա ձեռքերը հոժար չեն որեւէ բան գործելու։
(^26) Ամբարիշտն ամեն օր չարիքների ցանկության է տենչում, իսկ արդարը ողորմում է եւ տալիս առանց խնայելու։
(^27) Ամբարիշտների զոհերը պիղծ են Տիրոջ առջեւ, քանզի անօրենությամբ են մատուցում նրանք։
(^28) Սուտ վկան պիտի կործանվի. հեզ մարդը զգուշությամբ է խոսում։
(^29) Ամբարիշտ մարդը հանդգնությամբ դեմ է ելնում, իսկ արդարը ինքնին գիտի իր ճանապարհը։
(^30) Աստծու առաջ մարդ ո՛չ իմաստություն ունի, ո՛չ արիություն եւ ո՛չ էլ խորհուրդ։
(^31) Երիվարը պատրաստվում է պատերազմի օրվան, բայց Տիրոջից է հաղթանակը։

