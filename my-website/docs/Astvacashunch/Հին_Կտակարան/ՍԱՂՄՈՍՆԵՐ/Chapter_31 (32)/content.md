
Ապաշխարության աղոթք
(^1) _Դավթի՝ սաղմոս իմաստության
Երանի՜ նրանց, ում մեղքերին թողություն տրվեց,
Եվ նրանց, ում բոլոր հանցանքները ներվեցին։_


(^2) _Երանի՜ այն մարդուն, որին Տերը մեղավոր չի համարում,
Եվ որի բերանում նենգություն չկա։_
(^3) _Լռեցի ես, եւ իմ բոլոր ոսկորները մաշվեցին
Մշտապես՝ գիշերուզօր Տիրոջն աղաղակելուց։_
(^4) _Քո ձեռքը ծանրացավ ինձ վրա. դեպի թշվառություն դարձա,
Որովհետեւ փշերն ինձ ծակծկեցին։_
(^5) _Մեղքերս քեզ ցույց կտամ
Եվ անօրենություններս չեմ ծածկի քեզանից։
Ասացի. «Ես ինքս կպատմեմ մեղքերս Տիրոջը»,
Եվ դու թողություն կտաս
Իմ բոլոր մեղքերի ամբարշտությանը։ Հանգիստ_
(^6) _Դրա համար բոլոր սրբերը անհրաժեշտ ժամին
Աղոթքի կկանգնեն քո առջեւ.
Առատ հեղեղներից ու ջրերից ոչինչ չի մոտենա նրանց։_
(^7) _Դու ես իմ ապավենն այն նեղության մեջ,
Որ շուրջս պատեց։
Ո՛վ իմ ցնծություն, փրկի՛ր ինձ նրանցից,
Ովքեր պաշարեցին ինձ։_
(^8) _«Քեզ իմաստուն կդարձնեմ եւ խելամուտ՝ այն ճանապարհին,
Որով պիտի ընթանաս, եւ աչքերս վրադ կպահեմ»։_
(^9) _Մի՛ եղեք ձիերի եւ ջորիների նման, որոնք ըմբռնում չունեն.
Նրանց կզակը սանձով եւ պախուրցով պետք է ճմլել,
Որ քեզ չմոտենան։_
(^10) _Բազում են մեղավորների տանջանքները,
Բայց Տիրոջը հուսացողներին
Տիրոջ ողորմությունը կպարուրի։_
(^11) _Ուրա՛խ եղեք եւ ցնծացե՛ք Տիրոջով, ո՜վ արդարներ,
Պարծեցե՛ք բոլորդ, որ ուղիղ եք սրտով։_
