
Հեսուն հետախույզներ է ուղարկում Երիքով
(^1) Եվ Հեսուն՝ Նավեի որդին, Սատիմից երկու երիտասարդ ուղարկեց երկիրը հետախուզելու համար եւ ասաց.
«Գնացեք հետախուզե՛ք երկիրը եւ Երիքովը»։ Երկու երիտասարդները ճամփա ընկան, եկան Երիքով ու մտնելով Ռահաբ
անունով մի պոռնիկ կնոջ տունը՝ օթեւանեցին այնտեղ։ 2 Երիքովի թագավորին լուր տվեցին եւ ասացին. «Այս գիշեր
այստեղ Իսրայելի որդիներից մարդիկ են մտել երկիրը հետախուզելու»։ 3 Երիքովի թագավորը մարդ ուղարկեց, ու
Ռահաբին ասացին. «Դո՛ւրս հանիր այն մարդկանց, որոնք եկել են քեզ մոտ եւ գիշերը մտել են քո տունը, որովհետեւ եկել
են այս երկիրը հետախուզելու»։ 4 Կինը, որ մինչ այդ երկու մարդկանց առնելով՝ թաքցրել էր, նրանց ասաց. «Ինձ մոտ
մարդիկ մտան, բայց ես չգիտեի, թե որտեղի՛ց են։ 5 Առավոտյան աղջամուղջին՝ դարպասը բացվելու ժամանակ, այդ
մարդիկ դուրս եկան, եւ չգիտեմ, թե ո՛ւր գնացին։ Հետապնդե՛ք նրանց, գուցե հասնեք»։ 6 Նրանց հանել էր տանիքն ու
թաքցրել այնտեղ դիզված վուշի խրձերի տակ։ 7 Թագավորի մարդիկ ընկան նրանց հետեւից Հորդանան գետի անցումը
տանող ճանապարհով, եւ դարպասը փակվեց։ Մինչ հետապնդողներն ընկել էին նրանց հետեւից,^8 եւ մինչ նրանք կքնեին,
կինը նրանց մոտ՝ տանիքը ելավ 9 եւ ասաց. «Գիտեմ, որ Տերն այս երկիրը ձեզ է տվել, որովհետեւ ձեր ահն ընկել է մեզ
վրա, եւ ձեր պատճառով այս երկրի բոլոր բնակիչները հալումաշ են եղել,^10 քանի որ մենք լսել ենք, թե Տերն ինչպե՛ս
Կարմիր ծովն ցամաքեցրեց ձեր առաջ, երբ դուրս էիք գալիս Եգիպտոսից, եւ թե ինչ արեցիք դուք ամորհացիների երկու
թագավորներին՝ Սեհովնին եւ Օվգին, որոնք Հորդանան գետի այն կողմում էին, որոնց սպանեցիք։ 11 Երբ մենք լսեցինք,
զարհուրեցին մեր սրտերը, եւ մեզնից ոչ մեկի մեջ շունչ չի մնացել ձեր պատճառով, որովհետեւ Տերը՝ ձեր Աստվածը,
Աստված է երկնքում՝ վերեւում, եւ երկրի վրա՝ ներքեւում։ 12 Հիմա երդվե՛ք ինձ Տիրոջով՝ Աստծով, որ ինչպես ես եմ ձեզ
ողորմություն անում, այդպես էլ դուք ողորմություն կանեք իմ հոր տան նկատմամբ։ Ինձ մի ճշմարիտ նշա՛ն տվեք,^13 որ
ողջ կթողնեք իմ հոր տունը եւ իմ մորը, իմ եղբայրներին եւ իմ քույրերին ու այն ամենը, ինչ ունեն նրանք, եւ կփրկեք ինձ
մահվանից»։ 14 Եվ նրանք ասացին նրան. «Երդվում ենք մեր կյանքով, միայն թե մեր գաղտնիքը չբացահայտես»։ Եվ նա
ասաց. «Երբ Տերն այս քաղաքը ձեր ձեռքը հանձնի, ինձ ողորմությո՛ւն արեք եւ ինձ հետ արդա՛ր վարվեցեք»։ 15 Եվ
պարանով նրանց կախեց-իջեցրեց պատուհանից, որովհետեւ նրա տունը պարսպի մեջ էր, եւ ինքը բնակվում էր պարսպի
մեջ։ 16 Նա ասաց նրանց. «Գնացե՛ք լեռների վրայով, որպեսզի խուսափեք ձեզ փնտրողներից։ Երեք օր թաքնվե՛ք այնտեղ,
մինչեւ որ ձեզ փնտրողները հետ դառնան, եւ հետո գնացե՛ք ձեր ճանապարհով»։ 17 Այդ մարդիկ նրան ասացին. «Մենք
կկատարենք մեր երդումը, որով մեզ երդվեցրիր.^18 իսկ դու, երբ մենք մտնենք քաղաքը, այս կարմիր պարանը որպես
նշան կդնես եւ կկապես այն պատուհանից, որից մեզ իջեցրիր, եւ քո հորը, քո մորը, քո եղբայրներին եւ քո հոր ամբողջ
տունը կհավաքես քեզ մոտ՝ այս տանը։ 19 Ով որ քո տնից դուրս գա, ինքը թող իր համար պատասխանատու լինի. մենք
ազատ կլինենք քեզ տված մեր երդումից։ Ով քեզ հետ քո տանը լինի, մենք պատասխանատու կլինենք, եթե մեկի ձեռքը
դիպչի նրան։ 20 Իսկ եթե մեկը վնասի մեզ, կամ հայտնես մեր այս գործը, մենք ազատ կլինենք քեզ տված մեր երդումից»։
(^21) Եվ կինն ասաց. «Թող լինի ձեր ասածի պես, թող այդպես լինի»։ Ու արձակեց նրանց, եւ նրանք գնացին։ Եվ նա կարմիր
նշանը կապեց պատուհանին։
(^22) Նրանք գնացին ու հասան լեռնակողմը եւ այնտեղ մնացին երեք օր, մինչեւ որ փնտրողները հետ դարձան։
Փնտրողները հետախուզեցին ամբողջ ճանապարհը, բայց չգտան նրանց։ 23 Երկու երիտասարդները հետ դարձան, իջան
լեռից, անցան գետը, հասան Հեսուի՝ Նավեի որդու մոտ եւ պատմեցին իրենց հետ պատահած բոլոր դեպքերը։ 24 Նրանք
ասացին Հեսուին. «Տերը՝ Աստված, այդ ամբողջ երկիրը հանձնել է մեր ձեռքը, եւ այդ երկրի բոլոր բնակիչները
զարհուրած են մեզնից»։
