
Գայլն ու գառը միասին
(^1) _Հեսսեի արմատից գավազան պիտի ընձյուղվի,
ծաղիկ պիտի բուսնի այդ արմատից։_
(^2) _Նրա վրա պիտի իջնի Աստծու հոգին,
իմաստության եւ խոհեմության հոգին,
խորհրդի ու զորության հոգին,
գիտության եւ աստվածպաշտության հոգին._
(^3) _Աստծու երկյուղի հոգին պիտի լցնի այն։
Ո՛չ ըստ երեւացածի պիտի դատի նա եւ ո՛չ էլ ըստ խոսքերի հանդիմանի։_
(^4) _Այլ պիտի պաշտպանի տնանկին,
եւ պիտի հանդիմանի երկրի խոնարհներին.
իր բերանի խոսքով հարվածի երկրին
եւ իր շուրթերի շնչով ոչնչացնի ամբարիշտներին։_
(^5) _Արդարությամբ պիտի գոտեւորի իր մեջքը
եւ ճշմարտությամբ կապի իր կողերը։_
(^6) _Գայլն ու գառը միասին պիտի ճարակեն,
ընձառյուծն ուլի հետ պիտի մակաղի,
հորթը, ցուլն ու առյուծը միասին պիտի ճարակեն,
եւ մատաղատի մանուկը պիտի հովվի նրանց։_
(^7) _Եզն ու արջը միասին պիտի ճարակեն,
նրանց ձագերը միասին պիտի շրջեն,
եւ առյուծը, ինչպես եզը, հարդ պիտի ուտի։_
(^8) _Մատաղ մանուկն իր ձեռքը պիտի մտցնի իժերի բույնը եւ իժերի ձագերի բույնը,_
(^9) _ու նրանք ոչ ոքի չպիտի կարողանան վնասել եւ խայթել իմ սուրբ լեռան վրա,_


_քանի որ ամբողջ երկիրը լցվելու է Տիրոջ գիտությամբ,
նման առատ ջրերին, որոնք ծածկում են ծովերը։_

Աքսորված ժողովուրդը պիտի վերադառնա
(^10) _Այն օրը հեթանոսներն իրենց հույսը դնելու են Հեսսեի արմատի վրա,
որն իշխան է լինելու հեթանոսներին,
եւ նրա հանգիստը փառահեղ է լինելու։_
(^11) _Այն օրը Տերը նորից պիտի ցույց տա իր ձեռքը՝
ազատելու իր ժողովրդի մնացորդներին,
որոնք փրկվելու են Ասորեստանից եւ Եգիպտոսից,
Բաբելոնից եւ Եթովպիայից,
Էլամից եւ Արեւելքից,
Արաբիայից եւ ծովեզրյա երկրներից։_
(^12) _Ազգերին դրոշ պիտի պարզի եւ հավաքի Իսրայելի կորուսյալներին,
Հուդայի ցրվածներին պիտի հավաքի աշխարհի չորս անկյուններից։_
(^13) _Եփրեմի նախանձը պիտի վերանա,
եւ Հուդայի թշնամիները կորստյան պիտի մատնվեն.
Եփրեմը չպիտի նախանձի Հուդային,
եւ Հուդան էլ չպիտի նախանձի Եփրեմին։_
(^14) _Այլազգիների նավերը պիտի չվեն,
միանգամից ավարի պիտի ենթարկեն ծովակողմը,
թե՛ արեւելցիներին եւ թե՛ եդովմացիներին.
իրենց ձեռքը պիտի բարձրացնեն նախ Մովաբի վրա,
եւ ամենից առաջ ամովնացիներն են հնազանդվելու։_
(^15) _Տերն անապատ պիտի դարձնի Եգիպտոսի ծովը
եւ սպառնալիքով իր ձեռքը պիտի երկարի Եփրատի վրա
եւ ուժեղ փչելով՝ այն յոթ առուների պիտի վերածի,
որպեսզի կոշիկով համարձակ կարողանան անցնել այն։_
(^16) _Այն ժամանակ մի անցուղի պիտի բացվի
Ասորեստանում պահպանված իմ ժողովրդի համար,
ինչպես այն ճանապարհը, երբ իսրայելացիները հեռանում էին եգիպտացիների երկրից։_
