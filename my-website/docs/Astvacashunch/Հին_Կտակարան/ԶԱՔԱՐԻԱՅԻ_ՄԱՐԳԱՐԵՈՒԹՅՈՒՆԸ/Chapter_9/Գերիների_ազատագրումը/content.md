
Հարեւան ազգերի դատաստանը
(^1) Տիրոջ խոսքի հայտնությունը Սեդրաքի երկրում,
_եւ նրա զոհաբերությունը Դամասկոսի մեջ,
քանի որ Տերը տեսնում է մարդկանց
եւ Իսրայելի բոլոր ցեղերին._
(^2) _եւ Եմաթում, նրա սահմաններում,
Տյուրոսը եւ Սիդովնը, որովհետեւ խիստ արհամարհեցին։_
(^3) _Տյուրոսն ամրոցներ շինեց իր համար եւ արծաթը գանձեց
հողի պես, եւ ոսկին՝
ճանապարհների ցեխի պես։_
(^4) _Դրա համար Տերը կժառանգի այն
եւ ծովը կնետի նրա զորությունը,
եւ նա հրով կոչնչանա։_
(^5) _Ասկաղոնը կտեսնի եւ կվախենա,
Գազան սաստիկ կմորմոքի, նաեւ Ակկարոնը,
քանի որ ամաչեց իր հանցանքների համար։
Գազայից կվերանա թագավորը,
եւ Ակկարոնը չի բնակեցվի։_
(^6) _Այլազգիներ կբնակվեն Ազովտոսում,
եւ կկործանեմ այլազգիների հպարտությունը։_
(^7) _Նրանց արյունը կվերացնեմ նրանց բերանից,
եւ նրանց գարշությունները՝
նրանց ատամների միջից,
բայց նրանք եւս կմնան մեր Աստծուն
եւ կլինեն որպես հազարապետներ Հուդայի մեջ,
եւ Ակկարոնը՝ հեբուսացու պես։_
(^8) _Եվ իմ տան համար պաշտպան կկարգեմ,
որպեսզի չանցնի եւ չդառնա,
եւ նրանց վրա այլեւս չի գա,
որ հալածի նրանց,
քանի որ այժմ տեսա իմ աչքերով։_
(^9) _Մեծապես ուրախացի՛ր, դո՛ւստր Սիոնի,
ազդարարի՛ր, դո՛ւստր Երուսաղեմի,
ահա քո Թագավորը գալիս է քեզ մոտ,
արդարը եւ փրկիչը. նա հեզ է՝
հեծած էշի վրա եւ նրա ավանակի վրա։_
(^10) _Եվ կոչնչացնի կառքերը Եփրեմից
եւ երիվարները՝ Երուսաղեմից.
կփշրվի պատերազմող աղեղը, եւ ազգերի միջից՝
բազմությունն ու խաղաղությունը.
կտիրի ջրերին՝ ծովից մինչեւ ծով
եւ գետերից մինչեւ երկրի ծագերը։_
(^11) _Եվ դու քո ուխտի արյամբ արձակեցիր քո կալանավորներին անջրդի գբից։_
(^12) _Եվ կնստեք ամրոցներում, դուք, ժողովրդի կալանավորնե՛ր,
եւ քո պանդխտության մեկ օրվա դիմաց
կրկնակին կհատուցեմ քեզ։_
(^13) _Քանի որ քեզ, ո՛վ Հուդա, կլարեմ ինձ համար աղեղի պես,
նաեւ լցրեցի Եփրեմին,
եւ ոտքի կհանեմ քո որդիներին, ո՛վ Սիոն,
հույների որդիների դեմ,
եւ կշոշափեմ քեզ պատերազմողի պողպատե սուսերի պես։_
(^14) _Տերը վերակացու կլինի նրանց,
եւ կելնի նրա նետը փայլակի պես։
Տերը, Ամենակալ Տերը կփողահարի,_


_եւ կընթանա իր սպառնալիքի շարժումով։_

(^15) _Ամենակալ Տերը կպաշտպանի նրանց։
Կոչնչացնեն նրանց ու կթաղեն նրանց պարսատիկների քարերով,
կխմեն նրանց արյունը գինու պես
եւ կլցնեն տաշտերը զոհասեղանի պես։_
(^16) _Եվ այն օրը Տերը՝ նրանց Աստվածը,
կփրկի նրանց՝ իր ժողովրդին, ինչպես ոչխարների,
որովհետեւ սուրբ քարեր են գլորվում նրա երկրում։_
(^17) _Քանի որ այն, ինչ որ բարի է, նրանն է, եւ այն,
ինչ որ լավ է, նրանն է.
ցորենը՝ երիտասարդներին,
եւ անուշարար գինին՝ կույսերին։_
