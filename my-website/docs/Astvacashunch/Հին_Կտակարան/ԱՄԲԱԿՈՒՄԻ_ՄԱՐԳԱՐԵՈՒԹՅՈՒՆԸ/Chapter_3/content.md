
Սպանդի մատնված ոճրային քաղաքը
(^1) _Ո՛վ արյան քաղաք,
բոլորովին սուտ,
անիրավությամբ լի,
որի որսը զննվելու է։_
(^2) _Հարվածի ձայն,
անիվի շարժման ձայն,
կառքերի շաչյուն,
հեծյալների արշավանք,_
(^3) _զենքի փայլ, սուսերի շող,
վիրավորների թավալգլոր անկում.
եւ վերջ չկար նրանց ազգերին, բայց կտկարանան իրենց մարմինների մեջ_
(^4) _բազում պոռնկությունների պատճառով։
Գեղապանծ պոռնիկ,
կախարդների գլխավոր,
որ վաճառում էր ազգերին իր պոռնկության մեջ
եւ տոհմերին՝ իր կախարդանքներով։_
(^5) _«Ահա ես դեմ եմ քեզ,- ասում է Տերը՝ Ամենակալ Աստված,-
կբացեմ քո զգեստները
եւ կգցեմ քո երեսի վրա,
ազգերին ցույց կտամ քո մերկությունը
եւ թագավորություններին՝ քո անարգանքը։_
(^6) _Քեզ վրա կնետեմ քո պղծություններն ու աղտեղությունները
եւ քեզ խայտառակ կանեմ։_
(^7) _Եվ կլինի,
որ ով քեզ տեսնի, կիջնի եւ կասի.
«Դո՛ւ, խե՛ղճ Նինվե, ո՞վ կլինի, որ հեծեծի քեզ համար»,
որտեղի՞ց մխիթարություն փնտրենք քեզ համար»։_
(^8) _Բաժի՛ն պատրաստիր, քնա՛ր լարիր, Ովնի՛ բաժնեմաս.
նա, որ բնակվում է գետերի մեջ, եւ ջրերը շրջապատել են նրան,
որի սկիզբը ծովն է,
եւ ջրերը՝ նրա պարիսպը։_
(^9) _Եթովպացիներն ու Եգիպտոսը նրա զորությունն են,
եւ չափ չկա նրա փախչելուն.
լիբիացիները եղան նրա օգնականները։_
(^10) _Սակայն նա էլ հողդողդալով գերի կգնա,
եւ նրա մանուկներին քարին կխփեն նրա ճանապարհների սկզբին,_


_նրա բոլոր թանկարժեք իրերի վրա վիճակ կգցեն,
եւ նրա բոլոր մեծամեծները ձեռնակապերով կկապվեն։_

(^11) _Դու կհարբես, կհիմարանաս ու քո թշնամիներից
քեզ համար ոտնատեղ կխնդրես։_
(^12) _Քո բոլոր ամրոցները նման են թզենու պտղի,
որ եթե շարժվի, կընկնի ուտողների բերանը։_
(^13) _Ահա քո ժողովուրդները կանանց նման են քո մեջ.
քո երկրի դռներն ամբողջությամբ կբացվեն
քո թշնամիների համար,
եւ կրակը կուտի քո նիգերը։_
(^14) _Պաշարման համար քեզ ջո՛ւր լցրու եւ ամրացրո՛ւ քո ամրոցները.
մտի՛ր ցեխը,
կոխոտի՛ր հարդի հետ եւ պնդացրո՛ւ աղյուսից ավելի։_
(^15) _Այնտեղ կրակը կուտի քեզ,
եւ սուրը կկործանի քեզ,
կուտի քեզ մորեխի պես
եւ կծարավի ջորյակի նման։_
(^16) _Շատացրիր քո վաճառելիքները երկնքի աստղերի չափ.
ջորյակը եկավ ու թռավ,_
(^17) _խաղաց գրվիճի պես.
քո խառնիճաղանջ ամբոխը
նման է ցուրտ օրը ցանկապատին կպած մորեխի.
արեւը ծագեց, եւ խաղաց ու չճանաչեց իր տեղը։
Վա՜յ նրանց։_
(^18) _Ընկան քո զորավարները,
ո՜վ Աշուրի թագավոր,
կոտորվեցին քո զորքերը,
քո ժողովուրդը ցրվեց լեռները,
եւ չկա մեկը, որ նրանց հավաքի։_
(^19) _Թարախակալվեցին քո վերքերը,
եւ քո անկմանը բուժում չկա.
բոլորը, որ լսեցին քո գույժը,
կծափահարեն քո անկման համար,
քանզի ո՞ւմ վրա հանապազ չի գնացել քո չարությունը։_

