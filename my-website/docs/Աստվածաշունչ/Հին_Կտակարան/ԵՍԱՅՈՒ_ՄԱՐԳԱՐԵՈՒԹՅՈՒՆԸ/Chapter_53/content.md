
Տիրոջ ծառան պիտի անարգվի մարդկանցից
(^1) _Տե՛ր, ո՞վ հավատաց մեր տված լուրին,
եւ ո՞ւմ հայտնի դարձավ Տիրոջ բազուկը։_
(^2) _Նրա առջեւ կանգնեցինք որպես մանուկ,
որպես արմատ՝ ելած անջրդի հողից.
ո՛չ տեսք ուներ նա, ո՛չ էլ վեհություն։
Տեսանք մենք նրան,
բայց նա ո՛չ տեսք ուներ, ո՛չ էլ գեղեցկություն։_
(^3) _Նրա տեսքն ավելի անարգ էր ու նսեմ,
քան բոլոր մարդկանց որդիներինը։_


_Նա հարվածների ենթակա մի մարդ եղավ,
որ ցավերին համբերել գիտի.
իր երեսը դարձնելով՝ արհամարհվեց ու բանի տեղ չդրվեց։_

(^4) _Նա մեր մեղքերն էր վերցնում
եւ մեզ համար չարչարվում,
սակայն մենք նրա ցավերը,
հարվածներն ու չարչարանքները համարեցինք
իբրեւ Աստծուց եկած բան։_
(^5) _Բայց նա վիրավորվեց մեր մեղքերի համար
եւ մեր անօրենությունների համար պատժվեց.
մեր խաղաղության համար նա՛ պատիժ կրեց,
եւ նրա վերքերով մենք բժշկվեցինք։_
(^6) _Ամենքն էլ մոլորված ոչխարներ են.
մարդն իր ճանապարհին մոլորվեց,
եւ Տերը նրա՛ն մատնեց մեր մեղքերի համար։_
(^7) _Ու նա վշտից իր բերանն անգամ չի բացում։
Նա մորթվելու տարվեց ոչխարի պես.
եւ գառան նման անմռունչ կանգնած է խուզողի առաջ
եւ այնպես իր բերանը չի բացում։_
(^8) _Նրա խոնարհության շնորհիվ նրա դատաստանը վերացավ,
եւ նրա ազգատոհմի մասին ո՞վ պիտի պատմի։
Երկրի վրա վերջ տվեցին նրա կյանքին.
իմ ժողովրդի անօրենությունների պատճառով նա մահվան մատնվեց։_
(^9) _Պիտի պատժեմ չարերին
նրա գերեզմանի փոխարեն եւ հարուստներին՝
նրա մահվան փոխարեն,
որովհետեւ նա անօրենություն չգործեց,
եւ նենգությունը տեղ չգտավ նրա բերանում։_
(^10) _Տերը կամենում է մաքրել նրան վերքերից։
Եթե մեղքերի զոհը մատուցեք,
ապա երկարակյաց սերնդի կարժանանաք,
որի միջոցով Տերը կցանկանա ազատել_
(^11) _նրան իր ցավերից, նրան լույս ցույց տալ եւ օժտել իմաստությամբ,
արդարացնել արդարին,
որը հոժարակամ ծառայեց շատերին
եւ իր վրա է վերցնելու նրանց մեղքերը։_
(^12) _Ահա թե ինչու նա շատ բան պիտի ժառանգի
եւ հզորների ավարը պիտի բաժանի,
որովհետեւ նրա անձը մահվան մատնվեց,
եւ նա հանցավորների հետ դասվեց։
Նա շատերի մեղքերը կրեց
եւ նրանց անօրենությունների համար դատապարտվեց։_
