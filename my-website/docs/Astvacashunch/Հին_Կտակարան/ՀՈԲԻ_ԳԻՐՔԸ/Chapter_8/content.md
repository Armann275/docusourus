
Սխալները հատուցվում են վաղ թե ուշ
(^1) Բաղդատ Սավքեցին պատասխանեց ու ասաց.
(^2) _«Մինչեւ ե՞րբ ես այդպես խոսելու։
Շաղակրատության շունչ կա քո բերանում։_
(^3) _Տերը մի՞թե անիրավ է դատում,
կամ նա, որ ամեն ինչ ստեղծեց, իրավունքը կաղավաղի՞։_
(^4) _Եթե քո զավակները մեղանչեցին նրա առաջ,
Նա էլ պատժեց նրանց անօրենությունների համար։_
(^5) _Բայց դու աղոթքներով վաղ առավոտյան դիմի՛ր Ամենակալ Տիրոջը._
(^6) _եթե սուրբ ու ճշմարիտ լինես, քո աղոթքներին ականջ կդնի,
կվերականգնի արդարության քո հարկը։_
(^7) _Քո առաջինները քիչ կլինեն,
քո վերջինները՝ անբավ։_
(^8) _Հարցրո՛ւ նախկին սերունդներին
քննի՛ր քո նախնիների փորձը։_
(^9) _Մենք երեկվան ենք պատկանում
եւ բան չենք իմանում.
մեր կյանքը ստվեր է երկրի վրա։_
(^10) _Մի՞թե նրանք քեզ չեն ուսուցանի ու պատմի,
իրենց սրտից չե՞ն բխեցնի իրենց խոսքերը։_
(^11) _Մի՞թե պապիրուսը կկանաչի առանց ջրի,
կամ եղեգը առանց ջրվելու կբարձրանա՞։_
(^12) _Չի՞ հնձվելու այն, մինչ իր արմատների վրա է.
եթե ամեն խոտ մինչեւ հագեցում չոռոգվի, չի՞ չորանա։_
(^13) _Արդ, բոլորի վախճանն այնպիսին կլինի,
որ կմոռանան Տիրոջը,
որովհետեւ ամբարիշտի հույսը կկորչի։_
(^14) _Շեն չի լինի նրա տունը.
սարդոստայնի պես կանհետանա նրա հարկը։_
(^15) _Թեկուզ եւ հաստատի իր տունը,
այն կանգուն չի մնա.
այն մի հպումից իսկ չի դիմանա։_
(^16) _Արեգակից հեռու տեղում է խոնավությունը,
եւ նրա նեխվածքից է դուրս գալու իր շիվը։_
(^17) _Քարակարկառի վրա է ննջելու
ու մանրախիճ քարերի վրա ապրելու._
(^18) _իսկ եթե արմատախիլ արվի իր տեղից,
նրա տեղն էլ ուրանալու է նրան։
Այսպիսի բան չե՞ս տեսել միթե._
(^19) _ամբարիշտի կործանումն այսպիսին է լինելու,
իսկ հողից ուրիշն է բուսնելու։_
(^20) _Տերը չի մերժում անմեղին.
ամբարիշտի ամեն ընծա ընդունելի չի լինելու։_
(^21) _Ճշմարիտ մարդկանց բերանները ծիծաղով են լցվելու,
նրանց շրթունքները՝ գոհությամբ։_
(^22) _Նրանց թշնամիներն ամոթ են հագնելու.
ամբարիշտի բնակարաններն այլեւս չեն մնալու»։_
