
Իսրայելացիները Սինա լեռան մոտ
(^1) Իսրայելի որդիները եգիպտացիների երկրից դուրս գալու երրորդ ամսվա նույն օրը հասան Սինայի անապատը։
(^2) Ռափիդիմից գնալով՝ եկան Սինայի անապատը եւ բանակեցին անապատում։ Իսրայելը բանակեց այնտեղ՝ լեռան
դիմաց։ 3 Մովսեսը բարձրացավ Աստծու լեռը։ Աստված լեռան վրայից կանչեց նրան ու ասաց. «Այսպես կասես Հակոբի
տանը եւ կհայտնես Իսրայելի որդիներին.^4 “Դուք ինքներդ տեսաք, թե ի՛նչ արեցի եգիպտացիներին, եւ կարծես ձեզ
արծիվների թեւերի վրա դնելով՝ մոտեցրի ինձ։ 5 Արդ, եթե ուշադիր լսեք իմ ասածը եւ պահեք իմ ուխտը, դուք բոլոր
ազգերի մեջ կլինեք իմ սեփական ժողովուրդը, որովհետեւ իմն է ողջ երկիրը։ 6 Դուք կլինեք ինձ համար քահանաների
թագավորություն եւ սուրբ ազգ”։ Այս ամենը հաղորդի՛ր Իսրայելի որդիներին»։ 7 Մովսեսը եկավ, կանչեց ժողովրդի
ծերերին եւ նրանց հաղորդեց բոլոր այն խոսքերը, որ նրան պատվիրել էր Աստված։ 8 Ժողովուրդը միահամուռ
պատասխան տվեց ու ասաց. «Այն ամենը, ինչ ասել է Աստված, կկատարենք ու կլսենք»։ Մովսեսը ժողովրդի ասածը
հաղորդեց Աստծուն։ 9 Եվ Տերն ասաց Մովսեսին. «Ահա ես գալու եմ քեզ մոտ ամպի սյունով, որ ժողովուրդը լսի այն, ինչ
ես ասելու եմ քեզ, եւ նա հավիտյան պիտի հավատա քեզ»։ Մովսեսը ժողովրդի ասածը պատմեց Տիրոջը։ 10 Եվ Տերն ասաց
Մովսեսին. «Իջի՛ր, վկայի՛ր ժողովրդին եւ մաքրի՛ր նրանց այսօր եւ վաղը, եւ թող լվանան իրենց զգեստները։ 11 Թող երրորդ
օրը պատրաստ լինեն, որովհետեւ երրորդ օրը Տերը պիտի իջնի ողջ ժողովրդի առաջ՝ Սինա լեռան վրա։ 12 Ժողովրդի ու
լեռան միջեւ տարածություն կթողնես եւ կասես. “Զգո՛ւյշ եղեք լեռան վրա բարձրանալուց ու մոտենալուց, որովհետեւ
լեռանը մոտեցողը կմեռնի։ 13 Լեռանը ոչ մի ձեռք չպետք է դիպչի, այլապես կքարկոծվի կամ նետերով կխոցոտվի.
անասուն լինի, թե մարդ՝ չի ապրի”։ Նրանք կարող են լեռը բարձրանալ միայն այն ժամանակ, երբ որոտներն ու
շեփորահարությունը դադարի, ու ամպը վերանա լեռան վրայից»։
(^14) Մովսեսը լեռից իջավ ժողովրդի մոտ ու մաքրեց նրանց։ Եվ լվացին իրենց զգեստները։ 15 Եվ ասաց ժողովրդին.
«Պատրա՛ստ եղեք. երեք օր կանանց չմերձենաք»։
(^16) Երրորդ օրն առավոտյան Սինա լեռան վրա ձայներ, փայլատակումներ ու միգախառն ամպ եղավ, եւ շեփորի ձայնը
հնչում էր ուժգին։ Բանակատեղիում գտնվող ողջ ժողովուրդը զարհուրեց։ 17 Մովսեսը ժողովրդին բանակատեղիից
տարավ Աստծուն հանդիպելու եւ կանգնեցրեց Սինա լեռան ստորոտին։ 18 Սինա լեռն ամբողջովին ծխում էր, քանի որ
Աստված հրով իջել էր նրա վրա, եւ նրա ծուխը ելնում էր, ինչպես հնոցի ծուխ։ Եվ ողջ ժողովուրդը խիստ զարհուրեց։
(^19) Աստիճանաբար շեփորի ձայնն ավելի ու ավելի էր հզորանում ու սաստկանում։ Մովսեսը խոսում էր, իսկ Աստված
պատասխանում էր նրան։ 20 Տերն իջավ Սինա լեռան վրա՝ լեռան կատարին։ Տերը կանչեց Մովսեսին լեռան գագաթը, եւ
Մովսեսը ելավ այնտեղ։ 21 Եվ Աստված ասաց Մովսեսին. «Իջի՛ր, ասա՛ ժողովրդին, որ չմերձենան Աստծուն տեսնելու,
որպեսզի նրանցից շատերը չկորչեն։ 22 Նույնիսկ քահանաները, որ սպասարկում են Աստծուն, պետք է սրբվեն, որպեսզի
Տերը կորստյան չմատնի նրանց»։ 23 Մովսեսն Աստծուն ասաց. «Ժողովուրդը չի կարող Սինա լեռը բարձրանալ,
որովհետեւ դու ինքդ ես մեզ պատվիրել եւ ասել. “Մարդկանց ու լեռան միջեւ տարածություն կթողնես եւ լեռը սուրբ
կհռչակես”»։ 24 Եվ Տերն ասաց նրան. «Գնա՛, իջի՛ր ու հետո այստե՛ղ բարձրացիր Ահարոնի հետ, բայց քահանաներն ու
ժողովուրդը թող չհանդգնեն բարձրանալ Աստծու մոտ, որպեսզի Տերը նրանց կորստյան չմատնի»։ 25 Մովսեսն իջավ
ժողովրդի մոտ եւ ասաց նրանց.
