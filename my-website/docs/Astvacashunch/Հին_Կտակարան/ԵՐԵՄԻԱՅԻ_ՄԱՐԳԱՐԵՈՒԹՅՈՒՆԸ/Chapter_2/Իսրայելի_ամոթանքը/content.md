
Իսրայելի նախահայրերի մեղքը
(^1) Տերը խոսքն ուղղեց ինձ եւ ասաց.
_«Գնա՛, երուսաղեմացիների ականջներին ծանուցի՛ր ու ասա՛._
(^2) _Տերն այսպես է ասում.
“Քեզ հիշեցի
եւ քո մանկության խանդաղատանքն
ու քո չափահասության ժամանակվա սերը՝
ընթանալով Իսրայելի Սրբի հետեւից”»,- ասում է Տերը։_
(^3) _Իսրայելը սուրբ է Տիրոջ համար.
«Տիրոջն է նրա պտուղների առաջինը։
Բոլոր նրանք, ովքեր ուտելու են այն, զղջալու են.
չարիքներ են հասնելու նրանց վրա»,- ասում է Տերը։_
(^4) _Լսե՛ք Տիրոջ խոսքը, ո՛վ Հակոբի տուն եւ Իսրայելի բոլո՛ր տոհմեր։_
(^5) Այսպես է ասում Տերը.
_«Ձեր հայրերն ի՞նչ սխալ գտան իմ մեջ,
որ հեռացան ինձնից եւ
սնոտի աստվածների հետեւից գնալով՝
սնահավատ դարձան։_


(^6) _Չասացին. “Ո՞ւր է Տերը, որ մեզ հանեց եգիպտացիների երկրից
եւ առաջնորդեց մեզ անապատում,
անեզր եւ անուղի, անջուր եւ անպտուղ երկրում,
մահվան ստվերների մեջ,
այն երկրում, որտեղով մարդ չէր անցել,
եւ որտեղ չէր բնակվել մարդու որդին։_
(^7) _Տարավ մեզ Քերմել՝ ուտելու նրա պտուղն ու բարիքները”.
իսկ դուք մտաք ու պղծեցիք իմ երկիրը, իմ ժառանգությունը պղծության մատնեցիք։_
(^8) _Եվ քահանաները չասացին. “Ո՞ւր է Տերը”։
Իմ օրենսգետներն ինձ չճանաչեցին,
հովիվներն ամբարշտացան իմ դեմ,
եւ մարգարեները Բահաղի անունով մարգարեություն արին
ու անօգուտ բաների հետեւից գնացին»։_
(^9) _«Դրա համար էլ դեռ պիտի դատեմ ձեզ,- ասում է Տերը,-
պիտի դատեմ նաեւ ձեր որդիների որդիներին։_
(^10) _Արդ, անցե՛ք քետիմացիների կղզիներն ու նայե՛ք,
մա՛րդ ուղարկեք նաեւ Կեդար ու լա՛վ տեղեկացեք,
տեսեք՝ եղե՞լ է այդպիսի բան,_
(^11) _որ ազգերն իրենց աստվածներին փոխեն,
թեեւ նրանք աստվածներ էլ չեն,
բայց իմ ժողովուրդն իր փառքը փոխանակեց նրանց հետ,
որոնցից օգուտ չի ունենալու։_
(^12) _Այդ բանի վրա ապշեց երկինքը եւ խիստ սոսկաց,- ասում է Տերը,-_
(^13) _քանզի երկու չարիք գործեց իմ ժողովուրդը.
ինձ՝ կենաց ջրի աղբյուրիս, լքեց եւ իր համար ծակ փոսեր փորեց,
որոնք ջուր չեն կարող պահել։_
(^14) _Մի՞թե Իսրայելը ծառա է,
կամ Հակոբը՝ ստրո՞ւկ,
որ ավարի մատնվեցին։_
(^15) _Նրա վրա մռնչացին եւ իրենց ձայներն արձակեցին առյուծները,
որոնք ավերակ դարձրին նրա երկիրը։
Նրա քաղաքները կործանվեցին, այլեւս բնակիչներ չունեցան։_
(^16) _Մեմփացիների ու տափնացիների որդիները ճանաչեցին քեզ ու ծաղրեցին։_
(^17) _Մի՞թե դրա պատճառն այն չէր,- ասում է Տերը՝ քո Աստվածը,-
որ այն ժամանակ դու լքեցիր ինձ,
երբ քեզ բերում էի անապատի ճանապարհով։_
(^18) _Եվ հիմա ի՞նչ ես փնտրում եգիպտացիների ճանապարհին.
ուզում ես Գեհոնի ջո՞ւրը խմել
եւ կամ ի՞նչ ես փնտրում ասորեստանցիների ճանապարհին.
ուզում ես գետերի ջո՞ւրը խմել։_
(^19) _Քո ապստամբությունը քեզ խրատ է լինելու,
եւ քո չարությունները կշտամբելու են քեզ։
Խելքի կգաս ու կտեսնես, որ քեզ համար դառնաղետ է ինձ լքելը,-
ասում է Տերը՝ քո Աստվածը»։_
_«Ես չհավանեցի քեզ,- ասում է Տերը՝ քո Աստվածը։-_
(^20) _Վաղուց խորտակեցիր քո լուծը,
խզեցիր քո կապանքներն ու ասացիր.
“Չեմ ծառայի, այլ կգնամ
բոլոր բարձր բլուրների վրա եւ բոլոր ստվերախիտ ծառերի տակ եւ այնտեղ
կզեխանամ պոռնկության մեջ_
[60]
_”։_
(^21) _Ես քեզ տնկեցի իբրեւ ամբողջովին ազնիվ եւ պտղաբեր որթատունկ.
ինձ համար ինչո՞ւ դառնության փոխվեցիր,
ո՛վ դու, օտարացած որթատո՛ւնկ։_
(^22) _Եթե բորակով էլ լվացվես
եւ կամ օճառը ձեռքիցդ վար չգցես,
դարձյալ իմ առաջ քո անիրավությունների մեջ շաղախված կմնաս,-
ասում է Տերը՝ Աստված։-_
(^23) _Ինչպե՞ս ես ասում.
“Չեմ պղծվել եւ չեմ գնացել Բահաղի հետեւից”։
Տե՛ս քո ընթացքը գերեզմաններում
եւ իմացի՛ր, թե ի՛նչ ես արել։_
(^24) _Ամեն երեկո նրա լացի ձայնը տարածվեց իր ճանապարհներին.
հաճախ նա այցելեց անապատի ջրերին.
իր մարմնական ցանկության պատճառով այսահար դարձավ։_


_Անձնատուր եղավ իր կրքերին,
եւ ո՞վ հետ պիտի դարձնի նրան։
Բոլոր նրանք, ովքեր կփնտրեն նրան,
նեղություն չեն կրի.
իր տառապանքների մեջ կգտնեն նրան։_

(^25) _Դարձրո՛ւ քո սիրտը ծուռ ճանապարհից եւ քո կոկորդը՝ ծարավից։
Իսկ նա ասում է. “Ուժս տեղն է”,
որովհետեւ նա սիրում էր օտար աստվածներին եւ գնում նրանց հետեւից»։_
(^26) _«Ինչպես որ կամաչի գողը, երբ բռնվի,
այնպես էլ պիտի ամաչեն Իսրայելի որդիները,
իրենք, իրենց թագավորներն ու իրենց իշխանները,
իրենց քահանաներն ու իրենց մարգարեները։_
(^27) _Նրանք փայտին ասացին. “Իմ հայրն ես դու”,
եւ քարին. “Դո՛ւ ծնեցիր ինձ”։
Եվ նրանք ոչ թե իրենց երեսները, այլ թիկունքները դարձրին ինձ,
բայց իրենց փորձության ժամին պիտի ասեն. “Արի փրկի՛ր մեզ”։_
(^28) _Հապա ո՞ւր են քո այն աստվածները,
որոնց քեզ համար կերտեցիր.
քո թշվառության ժամանակ նրանք թող ելնեն ու փրկեն քեզ։
Չէ՞ որ քո աստվածները նույնքան էին, որքան քո քաղաքների թիվը,
ո՛վ Հուդա։
Չէ՞ որ Երուսաղեմի ճանապարհների թվով զոհեր էին մատուցում Բահաղին։_
(^29) _Ինչո՞ւ եք խոսում ինձ հետ,
որովհետեւ դուք բոլորդ ամբարշտացաք,
բոլորդ անօրեն եղաք իմ դեմ,-
ասում է Տերը։_
(^30) _Զուր ծեծեցի ձեր որդիներին. դուք խրատ չառաք։
Սուրը կերավ ձեր մարգարեներին, առյուծի պես հոշոտեց,
բայց դուք չզարհուրեցիք»։_
(^31) _Լսե՛ք Տիրոջ պատգամը,
այսպես է ասում Տերը.
«Մի՞թե Իսրայելի համար անապատ եղա
կամ ավեր ու խոպանացյալ երկիր,
որ իմ ժողովուրդն ասաց.
“Անտերունչ կշրջենք, բայց քեզ մոտ չենք գա”։_
(^32) _Մի՞թե հարսը կմոռանա իր զարդը,
եւ կույսը՝ իր լանջագեղ գոտին.
իսկ իմ ժողովուրդը երկար ժամանակ մոռացավ ինձ։_
(^33) _Քո ճանապարհին ուրիշ ի՞նչ միջոցների պիտի դիմես՝ սեր գտնելու համար.
բայց դու ոչ միայն այդպես արեցիր,
այլեւ նույնիսկ անզգամացար եւ պղծեցիր քո ճանապարհները։_
(^34) _Քո ձեռքերի մեջ հայտնաբերվեց թշվառ ու անմեղ մարդկանց արյունը.
ոչ թե վիհերում գտա նրանց,
այլ բոլոր կաղնիների մոտ։_
(^35) _Դու ասացիր. “Անմեղ եմ, թող նրա բարկությունն ինձնից հեռանա”։
Ահավասիկ ես դատաստան եմ տեսնելու քեզ հետ,
որովհետեւ դու ասացիր՝ չմեղանչեցի։_
(^36) _Դու սաստիկ արհամարհեցիր ինձ՝ կրկնելով քո ընթացքը,
բայց դու Եգիպտոսից էլ պիտի ամաչես,
ինչպես Ասորեստանից ամաչեցիր։_
(^37) _Այնտեղից էլ պիտի դուրս գաս՝ ձեռքերդ գլխիդ վրա բռնած,
քանզի Տերը մերժեց այն, որ քո հույսն էր,
եւ նրանով այլեւս չես բարգավաճի»։_
