
Լքյալ Երուսաղեմը
(^1) Տիրոջ խոսքն ինձ ուղղվեց ու ասաց. (^2) «Մարդո՛ւ որդի, Երուսաղեմին վկայի՛ր իր անօրենությունների մասին 3 եւ
ասա՛. “Ամենակալ Տերն այսպես է ասում Երուսաղեմին. քո արմատն ու ծնունդը քանանացիների երկրից են. հայրդ
ամորհացի է, մայրդ՝ քետացի։ 4 Քո ծննդի ժամանակ՝ այն օրը, երբ ծնվեցիր, ոչ ոք պորտդ չկտրեց, ստինքներդ չկապեցին,
ջրով չլվացվեցիր՝ սրբագործվելու համար, աղով չաղվեցիր, ոչ էլ խանձարուրի մեջ փաթաթվեցիր։ 5 Աչքս էլ քեզ չխնայեց.
քեզ համար ոչինչ չարեցի՝ զգուշացնելու այն ամենից, որ կարող էր քեզ պատահել։ Այն օրը, երբ դու ծնվեցիր, դաշտի մեջ
շպրտվեցիր քո խոտոր մտքերի համար։ 6 Մոտովդ անցա ու քեզ արյան մեջ թաթախված տեսա։ Ասացի քեզ.
“Կենդանացի՛ր արյանդ միջից. կյանքդ արյունից է։ 7 Բազմացի՛ր, քանի որ քեզ դաշտի բույսի պես դարձրի”։ Բազմացար
եւ մեծացար, եկար մտար վիթխարի քաղաքները։ Ստինքներդ կազմավորվեցին, մազերդ փարթամացան, բայց դու
խայտառակ կերպով մերկ էիր։ 8 Եվ եկա հասա քեզ ու տեսա, որ ժամանակդ հասել էր, ինչպես նաեւ կուսությունդ
խախտողների ժամանակը։ Թեւերս քեզ վրա տարածեցի եւ մերկությունդ ծածկեցի։ Երդում արեցի եւ ուխտ կապեցի քեզ
հետ,- ասում է Ամենակալ Տերը,- եւ իմը եղար։ 9 Քեզ ջրով լվացի, քեզ քո արյունից մաքրեցի եւ քեզ յուղով օծեցի։ 10 Քեզ
պես-պես հագցրի. երկնագույն զգեստ հագցրի քեզ, մեջքիդ բեհեզ գոտի կապեցի, քեզ վրա ընտիր մետաքս գցեցի։
(^11) Զարդեղենով զարդարեցի քեզ. ձեռքիդ ապարանջաններ դրեցի, պարանոցիդ՝ քառամանյակ։ 12 Քթիդ գինդեր ու
ականջներիդ օղեր դրեցի, գլխիդ՝ պերճաշուք պսակ։ 13 Եվ դու զարդարվեցիր ոսկե ու արծաթե զարդերով։ Հագուստդ
բեհեզ էր, կերպաս եւ դիպակ։ Նաշիհ կերար, յուղ ու մեղր, չափազանց գեղեցիկ եղար, արքայական փափկության մեջ
գուրգուրանք ստացար։ 14 Քո գեղեցկության համբավը տարածվեց բոլոր ազգերի մեջ, որովհետեւ քո վայելչությունը, որ
քեզ վրա էի կազմավորել, կատարյալ էր”,- ասում է Ամենակալ Տերը։
(^15) “Եվ դու քո գեղեցկության պանծանքով վստահ եղար, հոմանիներիդ հետ պոռնկացար եւ պոռնկությունդ
տարածեցիր բոլոր այն անցորդների վրա, որոնց այդպիսի բան չէր պատահել։ 16 Քո հագուստներից վերցրիր եւ դրանցից
քեզ համար մտացածին կուռքեր պատրաստեցիր ու դրանց հետ պոռնկացար։ Սակայն այնտեղ չմտնես, որովհետեւ
դրանք չկային ու չեն լինելու։ 17 Քո պերճաշուք զարդեղենը՝ իմ ոսկուց ու արծաթից, որ քեզ էի տվել, վերցրիր, քեզ համար
տղամարդու պատկերներ պատրաստեցիր եւ դրանց հետ պոռնկացար։ 18 Քո գեղեցիկ հագուստը վերցրիր եւ նրանց վրա


գցեցիր, իմ յուղն ու խունկն էլ նրանց առաջ դրեցիր։ 19 Հացն էլ, որ տվել էի քեզ, նաշիհը, յուղն ու մեղրը, որոնցով սնել էի
քեզ, որպես անուշահոտություն՝ նրանց առաջ դրեցիր։ Եվ դրանից հետո,- ասում է Ամենակալ Տերը,- 20 վերցրիր
տղաներիդ ու դուստրերիդ, որոնց ինձ համար էիր ծնել, սպանեցիր ու նրանց զոհ մատուցեցիր։ Իբր թե քիչ համարեցիր
այդ պոռնկությունը,^21 իմ որդիներին էլ մորթեցիր եւ նրանց քավության զոհ դարձրիր։ 22 Իսկ դա ավելի սաստիկ բան
եղավ, քան քո բոլոր պոռնկություններն ու պղծությունները։ Ու չհիշեցիր քո մանկության օրերը, երբ մերկ էիր ու
խայտառակ, արյանդ մեջ թաթախված, որի միջից էիր կենդանություն ստացել։ 23 Եվ այդ բոլոր չարիքներից հետո վա՜յ
եղավ քեզ, վա՜յ քեզ,- ասում է Ամենակալ Տերը։- 24 Քեզ համար պոռնկության տուն շինեցիր, բոլոր հրապարակներում
քեզ համար բագիններ կանգնեցրիր,^25 բոլոր ճանապարհների գլուխներին քո պոռնկանոցները շինեցիր, դեմքիդ
գեղեցկությունը փչացրիր, ճանապարհի ամեն անցորդի առաջ սրունքներդ բացեցիր եւ պոռնկությունդ
բազմապատկեցիր։ 26 Պոռնկացար նաեւ քեզ սահմանակից Եգիպտոսի որդիների հետ, պոռնկացար բազմիցս, որպեսզի
ինձ բարկացնես։ 27 Արդ, ես իմ ձեռքը երկարելու եմ քո դեմ եւ քո իրավունքն եմ վերացնելու, քեզ մատնելու եմ քեզ ատելի
այլազգիների դուստրերի ձեռքը, որոնք շեղում էին քեզ քո ճանապարհից։ Ամբարշտություն արեցիր 28 ու պոռնկացար
նաեւ Ասորեստանի որդիների հետ, բայց եւ այնպես չհագեցար։ Բազմապատկեցիր պոռնկությունդ, բայց եւ այնպես
չհագեցար։ 29 Բազմապատկեցիր դաշինքներդ Քանանի երկրի ու քաղդեացիների հետ, բայց եւ այնպես չհագեցար։

(^30) Ինչպե՞ս վարվեմ քո դուստրերի հետ,- ասում է Ամենակալ Տերը,- այն ամենից հետո, որ գործեցիր պոռնիկ կնոջ պես,
քանի որ բազմիցս պոռնկացար 31 անգամ դուստրերիդ հետ։ Պոռնկանոցներ շինեցիր բոլոր ճանապարհների գլուխներին
եւ կոթողներ էիր կանգնեցնում բոլոր հրապարակներում։ Դու մի պարզ պոռնիկ կին չեղար, որ վարձ է հավաքում,
(^32) որովհետեւ ամեն պոռնիկ կին քեզ նման չի շնանում իր ամուսնու հետ, ամուսնուց դրամ է առնում ու վարձ տալիս իր
հոմանիներին։ 33 Բոլոր պոռնիկներն իրենց համար են վարձ առնում, մինչդեռ դու էիր հոմանիներիդ վարձ տալիս եւ
նրանց նվերներով հրապուրում, որ բոլոր կողմերից քեզ մոտ գային՝ քեզ հետ շնանալու։ 34 Եվ քո պոռնկության մեջ քեզ
հետ, ի տարբերություն բոլոր կանանց, հակառակը տեղի ունեցավ, եւ քեզ պես չպոռնկացան, քանի որ նրանք
տղամարդկանցից վարձ էին առնում, մինչդեռ հոմանիներիդ դու էիր վարձ տալիս։ Ու քեզ հետ հակառակը տեղի
ունեցավ”։
(^35) “Ուստի, պոռնի՛կ, լսի՛ր Տիրոջ պատգամները։ 36 Այսպես է ասում Ամենակալ Տերը. այն բանի համար, որ դրամդ
վատնեցիր ու հոմանիներիդ առաջ պոռնկական ամոթալի արարքդ ու բոլոր պիղծ խորհուրդներդ բացահայտեցիր,
ինչպես նաեւ որդիներիդ արյան համար, որոնց հոմանիներիդ էիր տալիս,^37 ահա սրանց համար քո դեմ եմ հավաքելու
բոլոր հոմանիներիդ, որոնց հետ խառնակվում էիր, քո բոլոր սիրելիներին ու ատելիներին քո դեմ եմ հանելու, նրանց
հավաքելու եւ քեզ շրջապատել եմ տալու, քո բոլոր չարագործությունները բացահայտելու եմ նրանց առաջ, ու նրանք
տեսնելու են քո բոլոր խայտառակությունները։ 38 Քեզնից վրեժխնդիր եմ լինելու շնանալու եւ արյուն թափելու համար,
քեզնից քո արյունն եմ պահանջելու՝ զայրույթի ու նախանձի արյունը։ 39 Քեզ նրանց ձեռքն եմ մատնելու, եւ նրանք քո
պոռնկանոցներն են կործանելու, քո կոթողներն են քանդելու, քեզ քո զգեստներից են մերկացնելու, քո պերճաշուք
պսակն են վերցնելու եւ քեզ մերկ ու խայտառակված թողնելու։ 40 Նաեւ ամբոխին են քո դեմ հանելու, քարերով քեզ
քարկոծելու եւ իրենց սրերով քեզ կտոր-կտոր անելու։ 41 Տներդ են կրակով այրելու, բազում կանանց առաջ քեզնից
վրեժխնդիր են լինելու։ Քեզ քո պոռնկությունից հետ եմ դարձնելու, եւ դու այլեւս նրանց վարձ չես տալու։ 42 Զայրույթս
քեզ վրա եմ թափելու եւ խնամքս քո վրայից վերցնելու եմ. հանգստանալու եմ եւ այլեւս հոգ չեմ անելու։ 43 Այն բանի համար,
որ մանկությանդ օրերը չհիշեցիր եւ այդ ամենով ինձ տրտմեցնում էիր, ես էլ ահա քո բռնած ճանապարհի համար այս
ամենը գլխիդ բերեցի,- ասում է Ամենակալ Տերը։- Այսպես քո բոլոր անօրենությունների վրա ամբարշտություն էլ
գործեցիր”։
(^44) Այս ամենի պատճառով քո մասին առակներով փսփսում են ու ասում. “Ինչպիսին մայրն է, այնպիսին էլ աղջիկն է”։
(^45) Արդ, դու ճիշտ քո մոր դուստրն ես, որ ամուսնուն ու որդիներին վռնդեց, եւ քույրն ես քո այն քույրերի, ովքեր
ամուսիններին ու որդիներին վռնդեցին։ Ձեր մայրը քետացի էր, ձեր հայրն էլ՝ ամորհացի։ 46 Ձեր ավագ քույրը
Սամարիան է, որ իր դուստրերի հետ բնակվում է քո ձախ կողմում, իսկ կրտսեր քույրը՝ Սոդոմը, որ իր դուստրերի հետ
բնակվում է քո աջ կողմում։ 47 Սակայն դու ըստ նրանց ճանապարհների չընթացար, ոչ էլ ըստ նրանց անօրենություններ
գործեցիր, այլ դու քո ընթացքի մեջ նրանց փոքր-ինչ գերազանցեցիր։ 48 Կենդանի եմ ես,- ասում է Ամենակալ Տերը,-
Սոդոմը՝ քո քույրը, ու նրա դուստրերն ավելին արեցին, քան դու եւ քո դուստրերը։ 49 Սոդոմի՝ քո քրոջ անօրենությունն
այս էր. ամբարտավանություն, հացի լիության եւ գինու զեխության մեջ մեղկ կյանք էին վարում ինքն ու իր դուստրերը։
Սրանով գերազանցում էին ինքն էլ, դուստրերն էլ։ Աղքատին ու տնանկին ձեռք չէին մեկնում,^50 մեծամտանում եւ իմ
առաջ անօրենություններ անում։ Երբ դա տեսա, նրանց մեջտեղից վերացրի։ 51 Սամարիան նույնպես քո մեղքերի կեսը
չգործեց։ Իսկ դու բազմապատկեցիր քո անօրենություններն ավելի, քան նրանք, եւ քո գործած բոլոր
անօրենություններով քո քույրերին արդարացրիր։ 52 Արդ, տանջանքներդ ստացի՛ր, որ քույրերիդ ապականեցիր այն
անօրենություններով, որոնք գործեցիր նրանցից առավել, որ նրանց քեզնից շատ ավելի արդար երեւալ տվեցիր։ Արդ,
ամաչի՛ր եւ անարգա՛նք կրիր, որ քո քույրերին քեզնից ավելի արդար երեւալ տվեցիր։
(^53) Նրանց իրենց նախկին վիճակին կվերահաստատեմ՝ Սոդոմին ու նրա դուստրերին՝ իրենց նախկին վիճակին,
Սամարիային ու նրա դուստրերին՝ իրենց նախկին վիճակին. քեզ էլ քո նախկին վիճակին կվերահաստատեմ նրանց մեջ,
(^54) որպեսզի տանջանքներդ ստանաս եւ անարգվես այն ամենի համար, ինչ կատարել ես՝ ինձ բարկացնելու համար։ 55 Քո
քույրը՝ Սոդոմը, ու նրա դուստրերը, վերստին հաստատվելու են այն վիճակի մեջ, որպիսին էին ի սկզբանե. Սամարիան
ու նրա դուստրերն էլ վերստին հաստատվելու են այն վիճակի մեջ, որպիսին էին ի սկզբանե. դու եւ քո դուստրերն էլ
հաստատվելու եք նույն վիճակի մեջ, որպիսին էիք ի սկզբանե։ 56 Եվ քանի որ քո քույր Սոդոմը հպարտությանդ օրերին
չէր հիշվում քո բերանում,^57 քանի դեռ չարագործություններդ չէին բացահայտվել, ինչպես այժմ, որ Ասորիքի ու նրա
շուրջը գտնվող բոլոր այլազգիների դուստրերի կողմից նախատվում ես բոլոր կողմերից,^58 ուրեմն քաղի՛ր քո
ամբարշտությունների եւ անօրենությունների պտուղները»,- ասում է Տերը։


Հավիտենական ուխտ
(^59) «Ամենակալ Տերն այսպես է ասում. “Քեզ հետ վարվելու եմ այնպես, ինչպես դու ես վարվել, ինչպես որ ամեն բան
անարգել ես ու իմ ուխտը զանց առել։ 60 Բայց ես ուխտս հիշելու եմ, որ քեզ հետ կապել էի մանկությանդ օրերին, եւ ինձ
համար հավիտենական ուխտ եմ հաստատելու։ 61 Հիշելու եմ նաեւ քո ընթացքը. անարգվելու ես, երբ քո ավագ ու կրտսեր
քույրերիդ միտքդ բերես։ Նրանց քեզ որպես փորձություն եմ տալու եւ ոչ թե որպես դաշնակից։ 62 Ես իմ ուխտն եմ
հաստատելու քեզ հետ, եւ կիմանաս, որ ես եմ Տերը,^63 որպեսզի հիշես ու ամաչես եւ քո անարգանքների պատճառով
այլեւս չհամարձակվես բերանդ բաց անել, երբ քեզ քավություն տամ այն բոլոր գործերիդ համար, որ կատարել ես”»,-
ասում է Ամենակալ Տերը։
