
(^1) Սովփար Մինեցին պատասխանեց ու ասաց.
(^2) _«Ով շատ է խոսում, պարտավոր է նույն ձեւով էլ լսել.
կամ ով խոսի, կարո՞ղ է խոսելով արդարանալ։
Օրհնյալ է սակավակյաց կանանց ծնունդը։_
(^3) _Շատ մի՛ շաղակրատիր, որովհետեւ մեկը չկա, որ քեզ պատասխան տա։_
(^4) _Մի՛ ասա. «Գործերովս մաքուր ու անարատ եմ Տիրոջ առաջ»։_
(^5) _Այլ մտածի՛ր, թե Տերն ինչպե՛ս է խոսելու քեզ,
բաց անելու շրթունքները քեզ հետ։_
(^6) _Քեզ կպատմի իմաստության զորությունը,
որ կլինի կրկնակի, քան քոնը։
Ապա կիմանաս, որ ինչ գլխիդ բերել է Տերը,_


_արժանի էր քո գործած մեղքերին։_

(^7) _Կգտնե՞ս Տիրոջ հետքերը,
կամ Ամենակալի հաստատած սահմաններին կարո՞ղ ես վերահասու լինել։_
(^8) _Բարձր է երկինքը. ի՞նչ կարող ես անել։
Խորն է դժոխքը. ի՞նչ կիմանաս։_
(^9) _Երկար են երկրի չափերը. լայն է ծովը։_
(^10) _Եվ եթե Աստված կործանի այդ բոլորը,
ո՞վ կասի նրան՝ «Այդ ի՞նչ արեցիր»։_
(^11) _Ինքը գիտի անօրենների գործերը.
անարժան բաներ տեսնելով՝ անտես չի առնի։_
(^12) _Դատարկաբան մարդը խոսքերի մեջ է թաքնվում։
Կնոջից ծնված մարդը նման է անապատի վայրի էշի։_
(^13) _Իսկ եթե դու մաքուր ես պահել քո սիրտը,
ձեռքդ մեկնի՛ր դեպի Աստված։_
(^14) _Եվ եթե քո ձեռքում անօրենություն կա,
հեռո՛ւ վանիր այն քեզանից,
եւ անօրենությունը քո հարկի տակ թող չիջեւանի։_
(^15) _Եվ ահա քո դեմքը կփայլի վճիտ ջրի պես,
կմերկանաս աղտեղությունից ու երկյուղ չես կրի,_
(^16) _կմոռանաս նեղություններդ, ինչպես անցած ալիքը, ու չես զարհուրի։_
(^17) _Քո աղոթքը՝ որպես Արուսյակը.
կեսօրին կծագի կյանքը քո,_
(^18) _ու վստահ կլինես, որ հույս ունես.
հոգսերի ու վարանումների միջից խաղաղությունը կերեւա քեզ։_
(^19) _Անդորր կգտնես, եւ ոչ ոք չի պատերազմի քեզ հետ։
Շատերը շուռ կգան ու քո հաճությունը կփնտրեն._
(^20) _փրկությունը կվրիպի նրանցից,
որովհետեւ նրանց հույսն իրենց կորուստն է։
Ամբարիշտների տեսողությունը կսպառվի»։_
