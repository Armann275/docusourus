
Տերը պատրաստում է Կյուրոսի ճանապարհը
(^1) Այսպես է ասում Տերը՝ Աստված, իր օծյալ Կյուրոսին.
_«Ես բռնեցի քո աջ ձեռքը,
որպեսզի ազգերին հնազանդեցնեմ քեզ,
խորտակեմ թագավորների զորությունը,
քո առաջ բացեմ դռները,
եւ քաղաքները չփակվեն։_
(^2) _Ես կընթանամ քո առջեւից,
կհարթեցնեմ լեռները,
կխորտակեմ պղնձե դռները
եւ կփշրեմ երկաթե նիգերը։_
(^3) _Ես քեզ կտամ խավարի մեջ պահվող գանձերը
եւ քեզ համար կբացեմ աներեւույթ հարստությունները,
որպեսզի իմանաս, որ ես եմ Տերը՝ Աստված։
Քեզ կանչում եմ քո անունով, ո՜վ Իսրայելի Աստված։_
(^4) _Իմ ծառա Հակոբի համար եւ իմ ընտրյալ Իսրայելի համար
ես քո անունով կանչեցի քեզ եւ ընդունեցի,
բայց դու ինձ չճանաչեցիր,_
(^5) _որ ես եմ Տերը՝ Աստված,
եւ չկա մեկ ուրիշը։_
(^6) _Թող իմանան արեւելքից ու արեւմուտքից,
որ ինձնից բացի մեկ ուրիշը չկա։_
(^7) _Ես եմ, որ հաստատեցի լույսը եւ ստեղծեցի խավարը,
ես եմ, որ խաղաղություն եմ անում եւ հաստատում չարը,
ես եմ Տերը՝ Աստված, որ անում եմ այս ամենը։_
(^8) _Երկինքը թող ուրախ լինի բարձրից,
եւ ամպերն արդարություն ցողեն,
երկիրը ողորմություն թող բխեցնի, լիովին արդարություն թող բխեցնի։
Ես եմ Տերը, որ հաստատեցի քեզ որպես մի լավ բան»։_
(^9) _Ստեղծեցի քեզ իբրեւ բրուտի կավ։
Մի՞թե նա, որ հողն է հերկում, ողջ օրը հերկ կանի.
մի՞թե կավը բրուտին կարող է ասել՝ «Ի՞նչ ես անում,
ինչո՞ւ չես աշխատում, ձեռքեր չունե՞ս».
մի՞թե ստեղծվածն իր ստեղծողին կարող է ասել՝
«Ինչո՞ւ այսպես ստեղծեցիր ինձ»։_
(^10) _Վա՜յ նրան, որ իր հորը կասի՝ «Ինչո՞ւ ծնեցիր ինձ»,
եւ մորը՝ «Ինչո՞ւ ծննդաբերեցիր ինձ»,_
(^11) _որովհետեւ այսպես է ասում Տերը՝ Աստված, Իսրայելի Սուրբը,
որ արարեց նրանց, ովքեր հետո են գալու.
«Դուք ինձ հարցրեք իմ որդիների ու դուստրերի մասին
եւ իմ ձեռքի գործերի համար պատվե՛ր տվեք ինձ։_
(^12) _Ես ստեղծեցի երկիրը, եւ մարդուն՝ նրա վրա.
ես իմ ձեռքով հաստատեցի երկինքը,
ես հրաման տվեցի բոլոր աստղերին։_
(^13) _Ես արդարությամբ նրան թագավոր կարգեցի,
եւ նրա բոլոր ճանապարհներն ուղիղ են.
նա կկառուցի իմ քաղաքը եւ իմ գերված ժողովրդին հետ կբերի
առանց կաշառքի եւ առանց ընծաների»,-
ասում է Զորությունների Տերը։_
(^14) _Այսպես է ասում Զորությունների Տերը._


_«Եգիպտացիների երկրի վաստակը,
եթովպացիների առեւտուրը
եւ սաբայեցի մեծամեծ այրերը քո ձեռքը պիտի անցնեն եւ քեզ ծառայեն,
ձեռնակապերով շղթայված՝ քո հետեւից պիտի շրջեն
եւ քեզ պիտի ներկայանան,
քեզ պիտի երկրպագեն
եւ ուխտ պիտի դնեն քեզ հետ,
որովհետեւ Աստված քո մեջ է,
ու պիտի ասեն՝ “Ուրիշ Աստված չկա, քեզնից բացի”»։_

(^15) _Դու ես Աստվածը,
իսկ մենք չգիտեինք, ո՛վ Աստված՝ փրկիչդ Իսրայելի։_
(^16) _Պիտի ամաչեն, ամոթահար պիտի լինեն նրա բոլոր հակառակորդները,
ամոթով պիտի հեռանան։ Նորոգվե՛ք իմ առաջ, ո՛վ կղզիներ,_
(^17) _քանզի Իսրայելը փրկվելու է հավիտենական փրկությամբ։
Դուք չեք ամաչելու,
այլեւս ամոթահար չեք լինելու մինչեւ հավիտենություն։_
(^18) _Արդարեւ, այսպես է ասում Տերը, որ ստեղծեց երկինքը,
Աստված, որ արարեց ու հաստատեց երկիրը,
նա, որ կարգավորեց այն.
զուր տեղը չարարեց այն,
այլ ստեղծեց բնակության համար.
«Ես եմ Տերը, ուրիշը չկա։_
(^19) _Ո՛չ գաղտնի խոսեցի եւ ո՛չ էլ երկրի մութ տեղում.
Հակոբի սերնդին չասացի՝ “Սնոտի բաներ եք փնտրում”։
Ես եմ, ես եմ Տերը, որ խոսում եմ արդարությունը եւ հայտնում ճշմարտությունը»։_
(^20) _«Հավաքվե՛ք եւ եկե՛ք, միասին խորհե՛ք,
ո՛վ դուք՝ հեթանոսներից փրկվածներ։
Ովքեր վերցրել, բերում էին փայտե կուռքը եւ աղոթում էին աստվածներին,
չգիտակցեցին, որ նրանք չէին կարող փրկել իրենց։_
(^21) _Եթե պիտի հայտնեն, թող մոտ գան,
որպեսզի միասին իմանան,
թե այդ ամենի մասին սկզբից ո՛վ լուր տվեց։
Եվ այժմ էլ ասվում է ձեզ.
“Ես եմ Աստվածը, ինձնից բացի ուրիշը չկա,
արդար ու փրկող Աստվածը,
ինձնից բացի մեկ ուրիշը չկա”։_
(^22) _Դարձե՛ք ինձ մոտ, եւ կփրկվեք,
դուք, որ եկել եք երկրի չորս ծագերից։
Ես եմ Աստվածը. ուրիշը չկա։_
(^23) _Անձովս եմ երդվում,
որ ինչ էլ դուրս գա իմ բերանից, արդարություն է,
եւ իմ խոսքերը չեն եղծվելու։
Ամեն ծունկ ինձ է խոնարհվելու,
ամեն լեզու Աստծուն է խոստովանելու_
(^24) _եւ ասելու, որ արդարությունն ու փառքը դեպի նա կգնան։
Եվ բոլոր նրանք, ովքեր իրենց անձը բաժանելու են Աստծուց,
ամոթով են մնալու։_
(^25) _Աստծով պիտի արդարանա եւ փառավորվի
իսրայելացիների ամեն մի սերունդ»։_
