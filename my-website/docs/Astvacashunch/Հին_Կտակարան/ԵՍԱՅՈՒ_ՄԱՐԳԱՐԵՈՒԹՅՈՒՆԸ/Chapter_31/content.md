
Աստված պաշտպանելու է Երուսաղեմը
(^1) _Վա՜յ նրանց,
ովքեր օգնության համար են իջնում Եգիպտոս,
ովքեր հեծյալներին ու մարտակառքերին են ապավինում, թե շատ են,
եւ ձիերի մեծ բազմությանը.
նրանք Իսրայելի Սրբի վրա հույս չէին դնում,
Աստծուն չէին փնտրում։_
(^2) _Բայց Տերն իմաստուն էր
եւ նրանց վրա չարիք բերեց.
նրա խոսքը չի անարգվի._


_նա կկանգնի չար մարդկանց տների,
նրանց սնոտի հույսի վրա։_

(^3) _Եգիպտացի մարդուն են ապավինում եւ ոչ թե Աստծուն,
ձիերի մարմիններին.
բայց օգնություն չի լինի.
Տերն իր ձեռքը կերկարի նրանց վրա,
եւ օգնողները տանջանքի կենթարկվեն,
իսկ նրանցից օգնություն սպասողները կկործանվեն,
ամենքն անխտիր կոչնչանան։_
(^4) _Այսպես ասաց ինձ Տերը.
«Ինչպես որ առյուծը կամ առյուծի կորյունը մռնչում է այն որսի վրա,
որի վրա հարձակվել է, ոռնում է եւ լեռները լցնում իր ձայնով,
այնպես որ նրանք պարտության մատնվեն,
նրա բարկության սաստկությունից հալվեն,
այդպես էլ իջնելու է Զորությունների Տերը Սիոն լեռան
եւ նրա բլուրների վրա»։_
(^5) _Ինչպես թեւածող թռչունները,
այդպես էլ Զորությունների Տերը հովանի պիտի լինի Երուսաղեմին,
նրա թիկունքին կանգնի,
օգնի, փրկի եւ ապրեցնի։_
(^6) _Դարձե՛ք, ո՛վ Իսրայելի որդիներ,
որ գաղտնի ու չար ծրագրեր եք խորհում._
(^7) _քանի որ այն օրը մարդիկ պիտի վերացնեն
իրենց արծաթե եւ ոսկե կուռքերը՝
իրենց ձեռքերի գործած մեղքերը։_
(^8) _Ասորեստանցին պիտի ընկնի,
բայց ոչ մարդու սրով.
մարդու սուրը չի ուտելու նրան,
նա փախուստի պիտի մատնվի,
բայց ոչ սուսերի պատճառով.
նրա երիտասարդները եւս պարտության պիտի մատնվեն։_
(^9) _Նրանք, ովքեր բանտարկվածների պես թաքնված են լինելու ժայռերի մեջ,
նույնպես պարտության են մատնվելու.
փախչողն էլ պիտի բռնվի։
Այսպես է ասում Տերը.
«Երանի՜ նրան, ով զավակ ունի Սիոնում,
եւ ում տանեցիները Երուսաղեմում են»։_
