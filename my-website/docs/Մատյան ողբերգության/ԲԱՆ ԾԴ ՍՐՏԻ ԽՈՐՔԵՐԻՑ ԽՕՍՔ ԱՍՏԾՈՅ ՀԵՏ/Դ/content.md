
Ինչպէս ոմն, որ հողմակոծ ծովի ծփանքների մէջ
Սաստկապէս ծեծկուած, լլկուած ուժգին ու խիստ
տագնապով
Կտարուի` ընկած հեղեղագնաց հախուռն
հոսանքում,
Որ ձեռքի մատներն այս կողմ ու այն կողմ
տարուբերելով,
Զերթ գարնանազայր գետերի յուժկու հորձանքից
քշուած,
Ակամայ վազքով եւ թաւալգլոր խղճալիօրէն,
Ու խառնախռիւ, պղտոր, գարշահոտ,
տղմախառն, մամռոտ ջրեր կուլ տալով,
Շնչասպառ իսպառ կքշուի մահաբեր սաստիկ
ցաւերով
Ու կխեղդուի ուղխերում սուզուած, -
Այդպէս եմ եւ ես` եղկելիս, ահա,
Խօսում են` ու չեմ իմանում,
Գոչում են` ու ոչինչ չեմ լսում,
Ձայն են տալիս` ու չեմ արթնանում,
Կանչում են` ու տեղիցս չեմ շարժւում,
Փող են հնչեցնում` եւ չեմ գումարւում,
Վիրաւորւում եմ` ու չեմ զգում,


Ու գարշատեսիլ կուռքերի նման թափուր եմ
իսպառ բարի մտքերի ներգործութիւնից:
Բերուած օրինակն, արդարեւ, պատկերն է իմ
իսկական,
Բայց աւելի քան ատելի, վատթար եւ մեղադրելի
Եւ Քրիստոսի կողմից արժանի
դատապարտուելու:
