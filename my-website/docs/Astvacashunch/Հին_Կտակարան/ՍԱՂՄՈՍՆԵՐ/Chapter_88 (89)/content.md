
(^1) _Եման Իսրայելացու՝ իմաստության_
(^2) _Տե՛ր, քո ողորմությունները պիտի օրհնեմ հավիտյան,
Սերնդեսերունդ իմ բերանով
Պիտի պատմեմ քո ճշմարտությունը։_
(^3) _Ասացիր՝ իմ ողորմությունը պիտի հաստատվի հավիտյան.
Քո ճշմարտությունը պատրաստ պիտի լինի երկնքի մեջ։_
(^4) _Ուխտ կնքեցի ընտրյալներիս հետ,
Երդվեցի Դավթին՝ իմ ծառային._
(^5) _Քո զավակը պիտի հաստատեմ հավիտյան,
Եվ քո աթոռը պիտի շինեմ սերնդեսերունդ։_
(^6) _Երկինքը պիտի խոստովանի քո հրաշագործությունը, Տե՛ր,
Եվ քո ճշմարտությունը՝ սրբերի ժողովում։_
(^7) _Ո՞վ է քեզ հավասար ամպերի մեջ,
Կամ Աստծու որդիների մեջ ո՞վ է նման Տիրոջը։_
(^8) _Փառավորված է Աստված իր սրբերի խորհրդում,
Մեծ եւ ահավոր է իր շուրջը եղողների վրա։_
(^9) _Տե՛ր, Աստվա՛ծ զորությունների, ո՞վ է քեզ նման,
Հզոր ես դու, Տե՛ր, եւ ճշմարտությունը շուրջդ է։_
(^10) _Դու տիրում ես ծովի զորություններին,
Եվ նրա ալիքների խռովությունը դու ես հանդարտեցնում։_
(^11) _Վիրավորների նման խոնարհեցրիր ամբարտավաններին,
Քո բազկի զորությամբ ցրեցիր քո թշնամիներին։_
(^12) _Երկինքը քոնն է, եւ քոնն է երկիրը.
Աշխարհն ամբողջությամբ դու հաստատեցիր,_
(^13) _Դու ստեղծեցիր հյուսիսն ու հարավը,
Թաբորն ու Հերմոնը պիտի ցնծան քո անվամբ։_
(^14) _Քոնն է բազուկը, եւ քոնն է զորությունը.
Քո աջը թող զորանա,
Եվ քո ձեռքը բարձր թող լինի։_
(^15) _Քո աթոռը հաստատված է
Արդարության եւ իրավունքի վրա.
Ողորմությունն ու ճշմարտությունը
Քո երեսի առջեւից պիտի ընթանան։_
(^16) _Երանի՜ այն ժողովրդին, որ գիտի քո օրհնությունները, Տե՛ր,
Քո երեսի լույսով պիտի ընթանա,_
(^17) _Քո անվամբ պիտի ցնծա ամբողջ օրը
Եվ քո արդարությամբ բարձր պիտի լինի։_
(^18) _Դու ես պարծանքը մեր զորության,
Եվ քո կամքով մեր եղջյուրը բարձր պիտի լինի։_
(^19) _Տիրոջից է Իսրայելի սրբի՝ մեր թագավորի օգնությունը։_
(^20) _Այն ժամանակ տեսիլքով խոսեցիր որդիներիդ հետ
Եվ ասացիր. «Օգնություն ցույց կտամ հզորին
Եվ կբարձրացնեմ ժողովրդիս ընտրյալին։_
(^21) _Ես գտա իմ ծառա Դավթին, իմ սուրբ յուղով օծեցի նրան._
(^22) _Ձեռքս կընդունի նրան, իսկ բազուկս կզորացնի նրան։_
(^23) _Թշնամին չի վնասի նրան,
Եվ անօրենության որդին նրան չի չարչարի։_
(^24) _Նրա թշնամիներին կհարվածեմ նրա առջեւ
Եվ նրա ատելիներին պարտության կմատնեմ։_
(^25) _Իմ ճշմարտությունն ու ողորմությունը նրա հետ են,
Եվ նրա եղջյուրը իմ անվամբ բարձր կլինի։_
(^26) _Նրա ձեռքը ծովին կդնեմ, նրա աջը՝ գետերի վրա։_
(^27) _Նա կկանչի ինձ. «Իմ Հայրն ես դու, Աստվա՛ծ,
Իմ փրկության ցանկացողը»։_
(^28) _Ես նրան առաջնեկ կդարձնեմ եւ բարձր՝
Երկրի բոլոր թագավորներից ավելի։_
(^29) _Նրան կպահեմ հավիտյան իմ ողորմությունը
Եվ ուխտս՝ հավատարիմ նրա հետ։_
(^30) _Նրա զավակին կհաստատեմ հավիտյանս հավիտենից
Եվ նրա աթոռը՝ երկնքի օրերի պես։_
(^31) _Եթե նրա որդիները թողնեն իմ օրենքները
Եվ չկամենան շարժվել իմ իրավունքով,_
(^32) _Եթե անարգեն իմ արդարությունը
Եվ չպահեն իմ պատվիրանները,_
(^33) _Գավազանով կհարվածեմ նրանց անօրենություններին
Եվ տանջանքներով՝ նրանց անիրավություններին։_
(^34) _Բայց իմ ողորմությունը չեմ զրկի նրանցից_


_Եվ ճշմարտությանս չեմ դավաճանի,_

(^35) _Ոչ էլ իմ ուխտը կանարգեմ,
Եվ ինչ որ ելնի իմ շուրթերից, չեմ արհամարհի։_
(^36) _Մեկընդմիշտ երդվեցի իմ սրբությամբ,
Որ չեմ խաբի Դավթին։_
(^37) _Նրա զավակը հավիտյան կմնա,
Եվ նրա աթոռը, ինչպես արեգակ, իմ առջեւ է,_
(^38) _Ինչպես լուսին, որ հաստատված է
Որպես հավատարիմ վկա երկնքում։_
(^39) _Իսկ արդ, դու մերժեցիր եւ անարգեցիր
Ու գետին տապալեցիր քո օծյալին։_
(^40) _Հրաժարվեցիր քո ծառայի ուխտից
Եվ երկրի վրա պղծեցիր նրա սրբությունը,_
(^41) _Քանդեցիր նրա բոլոր պարիսպները
Եվ նրա ամրոցները սարսափի մեջ դրեցիր։_
(^42) _Ճանապարհի անցորդները կողոպտեցին նրան,
Եվ նա իր հարեւանների նախատինքը դարձավ։_
(^43) _Նրա նեղիչների աջը բարձրացրիր
Եվ ուրախացրիր նրա բոլոր թշնամիներին։_
(^44) _Օգնությունը հեռացրիր նրա սրից
Եվ պատերազմի մեջ նրան զորավիգ չեղար։_
(^45) _Անարգեցիր նրա սրբությունը
Եվ նրա աթոռը տապալեցիր գետնին։_
(^46) _Նրա կյանքի օրերը նվազեցրիր
Եվ նրան ամոթով ծածկեցիր։_
(^47) _Երեսդ մինչեւ ե՞րբ պիտի շրջես ընդմիշտ.
Բարկությունդ հրի պես պիտի բորբոքվի։_
(^48) _Իսկ արդ, հիշի՛ր եւ տե՛ս՝ ո՞վ է իմ էությունը.
Մի՞թե իզուր ստեղծեցիր մարդկանց բոլոր որդիներին։_
(^49) _Ո՞վ է այն մարդը, որ պիտի ապրի ու մահ չտեսնի,
Կամ իր հոգին պիտի փրկի մահվան ձեռքից։_
(^50) _Ո՞ւր են քո նախկին ողորմությունները, Տե՛ր,
Որոնք խոստացար Դավթին քո ճշմարտությամբ։_
(^51) _Հիշի՛ր ծառայիդ նախատինքները,
Որ ստացա ծոցիս մեջ բազում ազգերից,_
(^52) _Որով նախատեցին քո թշնամիները, Տե՛ր,
Նախատեցին քո օծյալին։_
(^53) _Օրհնյա՜լ է Տերը հավիտյանս հավիտենից։
Եղիցի՜, եղիցի՜։_
