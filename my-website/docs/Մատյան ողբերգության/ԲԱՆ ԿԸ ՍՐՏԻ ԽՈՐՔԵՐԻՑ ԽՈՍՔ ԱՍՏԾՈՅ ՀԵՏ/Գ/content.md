
Երկար ճանապարհի համար նշխար մի պաշար ես
չամբարեցի,
Որ դարմանէի տագնապը սովի.
Աղերսագին աղօթքներ չպատրաստեցի քեզ
համար,
Որոնցով քո առաջ ելնել համարձակուեցի.
Չհաւաքեցի փրկութեան պաշար մաքրակեաց
վարքով,
Որ նորոգութիւնս երաշխաւորեր.
Աշխարհում հաշիւս ճիշտ չբռնեցի իմ մատնիչի
հետ,
Որ դատաւորի ձեռքից այժմուանից իսկ պրծնէի.
Օրհնալիր ձեռքով չներկայացայ,
Որով սրբուելով մասնակից լինէի օրէնսդրին.
Ո՛չ դէմքս պահպանեցի, ո՛չ էլ թիկունքս
պատսպարեցի,
Ո՛չ աջ ձեռքս զէնք առայ եւ ո՛չ էլ ձախս` վահան,
Որ պատերազմում մնայի անվտանգ,
Զրահ չհագցրի երիվարիս, ոչ էլ մարտիկներիս
սպառազինեցի,
Որ կարենայի ճակատ յարդարել.
Վաղահաս պտուղը չքաղեցի, եւ ուշհասուկին
չժամանեցի


Եւ ահաւասիկ շուարել եմ ես բարիքներից զուրկ:
Չունեմ մաքրութեան ծաղիկ եւ ոչ էլ իւղ
ողորմութեան,
Եւ գիշեր է մութ, մռայլ ու անշող.
Մահուան նիրհով եմ քնել ես,
Եւ կոչողի փողի տագնապն ստիպում է ինձ.
Զարդը հարսանեաց մերկացրի կրկին եւ ձէթը
վարքի լքեցի դարձեալ
Եւ հարսանիքի դուռն ահաւասիկ փակւում է:
