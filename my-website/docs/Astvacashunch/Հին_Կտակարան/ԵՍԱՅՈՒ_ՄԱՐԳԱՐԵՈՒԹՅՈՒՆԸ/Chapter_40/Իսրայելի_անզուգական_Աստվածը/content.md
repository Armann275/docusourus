
Մխիթարություն Երուսաղեմի համար
(^1) _«Մխիթարե՛ք, մխիթարե՛ք իմ ժողովրդին,-
ասում է Աստված,-_
(^2) _դուք՝ քահանաներդ, Երուսաղեմի սրտո՛վ խոսեք
եւ մխիթարե՛ք նրան,
որովհետեւ նա լի է տառապանքով»։
Թող նրա մեղքերին թողություն լինի,
քանի որ իր մեղքերի համար
նա Տիրոջ կողմից կրկնակի հատուցում ստացավ։_
(^3) _Անապատում կանչողի ձայնն է._


_«Պատրաստե՛ք Տիրոջ ճանապարհը
եւ հարթե՛ք մեր Աստծու շավիղները։_

(^4) _Բոլոր ձորերը պիտի լցվեն,
եւ բոլոր լեռներն ու բլուրները պիտի խոնարհվեն,
անհարթ տեղերը պիտի հարթանան,
եւ առապարները դաշտերի վերածվեն։_
(^5) _Պիտի հայտնվի Տիրոջ փառքը,
եւ ամեն մի մարմնավոր պիտի տեսնի Աստծու փրկությունը,
քանզի Տե՛րը խոսեց»։_
(^6) _Մի ձայն ասում է՝ կանչի՛ր։
Ասում եմ՝ ի՞նչ կանչեմ։
«Գոչի՛ր, ամեն մարմին նման է խոտի,
եւ մարդու ամբողջ փառքը նման է խոտածաղկի։_
(^7) _Խոտը չորանում է,
նրա ծաղիկը թափվում է,
որովհետեւ նրա վրա փչում է Տիրոջ շունչը։
Արդարեւ, իմ այս ժողովուրդը նման է խոտի։
Խոտը չորանում է, ծաղիկը թափվում,_
(^8) _բայց Տիրոջ խոսքը մնում է հավիտյան»։_
(^9) _Ե՛լ այդ բարձր լեռան վրա,
ո՛վ ավետաբեր Սիոնի,
ո՛ւժ տուր քո ձայնին,
ո՛վ ավետաբեր Երուսաղեմի,
ո՛ւժ տուր, մի՛ վախեցիր եւ հայտնի՛ր
Հուդայի քաղաքներին.
«Ահավասիկ ձեր Աստվածը։_
(^10) _Ահա Տերը՝ Աստված, որ գալիս է զորությամբ
եւ իր բազկի իշխանությամբ.
ահավասիկ իր վարձն իր հետ է,
ու գործերն էլ իր առջեւ են։_
(^11) _Հովվի նման հովվելու է իր հոտերը,
իր բազկով հավաքելու է գառներին,
նրանց կրելու է իր ծոցում,
մխիթարիչ է լինելու հղիներին»։_
(^12) _Ո՞վ իր ափով չափեց ջրերը,
թզով՝ երկինքը եւ քիլով՝ համայն երկիրը.
ո՞վ կարողացավ լեռները կշռել կշեռքով եւ դաշտերը՝ նժարով։_
(^13) _Ո՞վ իմացավ Տիրոջ մտքերը,
ո՞վ խորհրդատու դարձավ նրան՝
նրան իբր խելամիտ դարձնելու համար։_
(^14) _Կամ թե ո՞ւմ հետ խորհրդակցեց նա, որ իրեն խելամիտ դարձնի,
եւ կամ ո՞վ նրան ցույց տվեց արդարադատությունն ու իմաստության ճանապարհը,
կամ անցյալում ո՞վ փոխ տվեց իրեն, որ հատուցի նրան։_
(^15) _Բոլոր ազգերը նման են մի կաթիլի՝
դույլի մեջ եւ մի փոշեհատիկի՝ կշեռքի վրա
եւ կամ բերանից ցայտող շիթերի։_
(^16) _Այրելու համար Լիբանանը բավական չէ,
բոլոր չորքոտանիները ողջակեզի համար բավական չեն,_
(^17) _եւ բոլոր հեթանոսները նրա համար ոչինչ են,
ոչնչություն են համարվում։_
(^18) _Արդ, ո՞ւմ նմանեցրիք Տիրոջը,
ո՞ւմ նման համարեցիք նրան։_
(^19) _Մի՞թե կուռք է նա, որին կերտել է հյուսնը,
եւ կամ ոսկերիչը, ձուլելով ոսկին, պատել է նրան ոսկով՝
պատկերի նմանությամբ կերպարանք տալով նրան։_
(^20) _Հյուսնն էլ անփուտ փայտն է ընտրել
եւ խելք ու հնարքի դիմել,
թե ինչպես կանգնեցնի այն, որ չշարժվի։_
(^21) _Մի՞թե չլսեցիք ու չիմացաք,
ի սկզբանե ձեզ չպատմվե՞ց,
չհասկացա՞ք, թե ո՛վ հաստատեց երկրի հիմքերը։_
(^22) _Նա է, որ տիրում է երկրի շրջածիրին,
եւ բնակիչները նրան մորեխի չափ են երեւում։
Նա է կանգնեցրել երկինքը կամարի պես,
ձգել վրանի պես
եւ հիմնել երկիրը՝ նրա մեջ բնակվելու համար։_
(^23) _Նա է իշխաններին անիշխանության դատապարտում_


_եւ երկիրն ամայացնում,_

(^24) _որպեսզի չսերմանեն ու տունկեր չտնկեն,
եւ նրանց արմատը հողի մեջ չհաստատվի։
Նա կփչի նրանց վրա, եւ կչորանան,
ու փոթորիկը կքշի դրանք՝ իբրեւ խռիվ։_
(^25) _«Արդ, ո՞ւմ կուզենայիք նմանեցնել ինձ,
որին հավասար լինեի»,-
ասում է Իսրայելի Սուրբը։_
(^26) _Ձեր աչքերը դեպի վեր բարձրացրեք եւ տեսե՛ք՝
ո՞վ հաստատեց այս ամենը, ստեղծեց
մեծ փառքով ու ահեղ զորությամբ եւ բոլոր երկնային զարդերին անուններ տվեց.
ոչ մի բան ծածուկ չի մնում քեզանից։_
(^27) _Ինչո՞ւ ես ասում, Հակո՛բ, կամ՝ ի՞նչ ես խոսում, Իսրայե՛լ, թե՝
«Իմ ճանապարհները գաղտնի մնացին Աստծուց,
եւ իմ Աստվածը վերացրեց իմ իրավունքներն ու հեռացավ»։_
(^28) _Արդ, չիմացա՞ր, չլսեցի՞ր,
որ հավիտենական Աստվածը,
երկրի սահմանները հաստատող Աստվածը
ո՛չ քաղց է զգում եւ ո՛չ էլ հոգնում.
նրա իմաստությունն անքննելի է։_
(^29) _Նա քաղցածներին ուժ է տալիս,
իսկ ցավ չունեցողներին՝ տրտմություն։_
(^30) _Երիտասարդները քաղց պիտի զգան,
մանուկները պիտի հոգնեն,
ընտիր քաջերն անզոր պիտի դառնան,_
(^31) _իսկ նրանք, որոնք Տիրոջն են սպասում,
նոր ուժ պիտի ստանան
եւ նոր փետուրներով զարդարվեն արծիվների պես,
պիտի վազեն, բայց չպիտի հոգնեն,
պիտի գնան, բայց քաղց չպիտի զգան։_
