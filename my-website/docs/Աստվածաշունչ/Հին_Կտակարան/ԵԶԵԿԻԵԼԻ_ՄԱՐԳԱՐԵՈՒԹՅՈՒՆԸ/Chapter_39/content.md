
Գովգի պարտությունը
(^1) «Եվ դու, մարդո՛ւ որդի, մարգարեացի՛ր Գովգի վերաբերյալ ու ասա՛. “Տերը՝ Աստված, այսպես է ասում. ահա ես քո
դեմ եմ, Գո՛վգ, իշխա՛ն Ռոսմեսոքի ու Թոբելի։ 2 Հավաքելու եմ քեզ եւ առաջնորդելու եմ քեզ, հանելու եմ քեզ հյուսիսի
ծագերից եւ բերելու եմ քեզ Իսրայելի լեռների վրա։ 3 Աղեղդ դեն եմ գցելու քո ձախ ձեռքից, նետերդ՝ քո աջ ձեռքից։
Կործանելու եմ քեզ 4 Իսրայելի լեռների վրա, եւ դու ընկնելու ես բոլոր նրանց հետ, որ քո շուրջն են լինելու։ Այն ազգերը,
որ քեզ հետ են լինելու, կեր են դառնալու թեւավորների ու բոլոր թռչունների համար։ Քեզ էլ կեր եմ դարձնելու անապատի
բոլոր գազանների համար.^5 ընկնելու ես դաշտի երեսով մեկ, որովհետեւ ես խոսեցի,- ասում է Տերը՝ Աստված։- 6 Հուր եմ
ուղարկելու Մագովգի վրա, եւ կղզիներն ապրելու են խաղաղության մեջ։ Ու կիմանան, որ ես եմ Տերը՝ Աստված։ 7 Անունս
էլ սուրբ է ճանաչվելու իմ ժողովրդի՝ Իսրայելի մեջ ու այլեւս չի պղծվելու։ Եվ երկրի բոլոր ազգերը կիմանան, որ ես եմ
Տերը՝ Իսրայելի սուրբը։ 8 Ահա հասել է օրը, եւ կիմանաս, որ դա լինելու է,- ասում է Տերը՝ Աստված.- այս է այն օրը, որի
մասին խոսեցի։ 9 Պիտի ելնեն Իսրայելի քաղաքների բնակիչները, պիտի այրեն իրենց զենքերը՝ նիզակների ու
ասպարների կոթերը, նետերը, աղեղների բեկորները, տեգերի բները, սվինների կոթերը. յոթ տարի այրելու են իրենց,
այրելու են ենթակա իրերը.^10 փայտ չեն վերցնելու դաշտերից, փայտ չեն կտրելու անտառներից, այլ զենքերն են այրելու
կրակի մեջ։ Ավարի են ենթարկելու նրանց, ովքեր իրենց էին ավարի ենթարկում, կողոպտելու են նրանց, ովքեր իրենց
էին կողոպտում”,- ասում է Տերը՝ Աստված։
(^11) «Այն օրը Գովգին Իսրայելի երկրում գերեզմանի համար տեղ եմ տալու, Մեռյալ ծովից արեւելք, որ փակելու է
ուղեւորների ճանապարհը։ Այնտեղ թաղելու են Գովգին ու նրա ողջ զորքը, եւ այդ գերեզմանը կոչվելու է Գեհ։ 12 Իսրայելի
տունն է թաղելու նրանց, որպեսզի մաքրվի երկիրը։ Յոթ ամիս շարունակ 13 երկրի բոլոր ժողովուրդները թաղելու են


նրանց։ Եվ նրանց համար նշանավոր է լինելու այն օրը, երբ ես փառավորվելու եմ,- ասում է Տերը՝ Աստված։- 14 Եվ այդ
պատճառով մարդիկ են հավաքելու, որպեսզի գնան շրջեն երկրով մեկ, թաղեն նրանց, ովքեր մնացել են երկրի երեսին եւ
յոթ ամիս շարունակ այն մաքրեն։ 15 Ամեն ոք, ով անցնի երկրով եւ երբ մարդու ոսկոր տեսնի, նրա մոտ պետք է որեւէ նշան
անի, մինչեւ որ թաղողներն այն թաղեն Գեհի՝ Գովգի գերեզմանի մեջ։ 16 Քաղաքի անունն էլ Գերեզման է կոչվելու, եւ
երկիրը մաքրվելու է։ 17 Եվ դո՛ւ, մարդո՛ւ որդի,- այսպես է ասում Տերը՝ Աստված,- բոլոր թեւավորներին՝ թռչուններին, եւ
դաշտի բոլոր գազաններին ասա՛. “Հավաքվե՛ք ու եկե՛ք, հավաքվե՛ք երկրի բոլոր կողմերից իմ զոհաբերությանը, որ ես
կատարեցի ձեզ համար, մեծ զոհաբերությանն Իսրայելի լեռների վրա։ Մի՛ս կերեք ու արյո՛ւն խմեք։ 18 Կերե՛ք հսկաների
միսը, խմե՛ք երկրի իշխանների արյունը, խոյերը, զվարակներն ու նոխազները, որովհետեւ բոլոր զվարակներն էլ
պարարտ են։ 19 Հագենալու աստիճան ճա՛րպ կերեք եւ հարբելու աստիճան արյո՛ւն խմեք իմ զոհաբերությունից, որ
կատարել եմ ձեզ համար։ 20 Եվ կհագենաք իմ սեղանից՝ ուտելով հեծյալներին, երիվարներին, հսկաներին ու
պատերազմող բոլոր մարդկանց,- ասում է Տերը՝ Աստված։- 21 Եվ իմ փառքը տալու եմ ձեզ, ու բոլոր ազգերը տեսնելու են
իմ դատաստանը, որ արել եմ, եւ իմ ձեռքը, որ բերելու եմ նրանց վրա։ 22 Եվ Իսրայելի տունը կիմանա, որ ես եմ իրենց
Տերը՝ Աստված՝ սկսած այն օրից եւ հետագայում”։

Հակոբի տոհմի վերադարձը գերությունից
(^23) “Բոլոր ազգերը կիմանան, որ Իսրայելի տունն իր մեղքերի պատճառով գերեվարվեց։ Քանի որ ինձ անարգեցին,
ես էլ նրանցից երես դարձրի եւ նրանց իրենց թշնամիների ձեռքը մատնեցի, ու բոլորն էլ սրից ընկան։ 24 Դա արեցի նրանց
պղծությունների ու անօրենությունների համար եւ նրանցից երես դարձրի։ 25 Դրա համար էլ Տերը՝ Աստված, այսպես է
ասում. “Այժմ Հակոբին գերությունից հետ եմ դարձնելու, ողորմելու եմ Իսրայելի տանը, նախանձախնդիր եմ լինելու իմ
սուրբ անվան համար։ 26 Եվ ստացած կլինեն իրենց անարգանքն ու կատարած անիրավությունների պատիժը, երբ նրանց
բնակեցնեմ իրենց երկրում խաղաղությամբ, եւ ոչ ոք նրանց չի ահաբեկի,^27 երբ ես նրանց վերադարձնեմ ազգերից ու
հավաքեմ հեթանոսների երկրներից։ Եվ սուրբ եմ լինելու նրանց մեջ, ազգերի առաջ։ 28 Եվ կիմանան, որ ես եմ նրանց
Տերը՝ Աստված, երբ ես նրանց հայտնվեմ ազգերի մեջ։ Նրանց հավաքելու եմ իրենց երկրում եւ այլեւս նրանցից ոչ մեկին
որեւէ տեղ չեմ թողնելու։ 29 Եվ այլեւս երես չեմ դարձնելու նրանցից, քանի որ Իսրայելի տան վրա թափեցի զայրույթս”»,-
ասում է Տերը՝ Աստված։
