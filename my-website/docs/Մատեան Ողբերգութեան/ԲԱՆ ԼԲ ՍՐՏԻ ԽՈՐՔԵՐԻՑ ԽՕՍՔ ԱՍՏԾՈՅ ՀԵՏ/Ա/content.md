
Եւ արդ, ես հետինս վերոյիշեալ արժանաւորներից,
Պատժապարտների կարգը արդարեւ դասելով
ինքս ինձ,
Ողորմութիւն եմ խնդրում քեզանից բոլորի
աղերս-աղօթքների հետ`
Նկունների հետ եւ անհամարձակների,
Տկարների հետ եւ փոքրիկների,
Ընկածների հետ եւ արհամարհուածների,
Տարագրուածների հետ եւ դէպի քեզ դարձածների,
Երկմիտների հետ եւ աներկմիտների,
Կործանուածների հետ եւ վերականգնածների,
Ընկճուածների հետ եւ հաստատուածների,
Գլորուածների հետ եւ կանգնածների,
Մերժուածների հետ եւ ընդունուածների,
Ատուածների հետ եւ կոչուածների,
Ապշածների հետ եւ զգաստների,
Անառակների հետ եւ զսպուածների,
Հեռացածների հետ եւ մօտեցածների,
Հերքուածների հետ եւ սիրուածների,
Ամօթահարների հետ եւ զուարթացածների
Եւ ամաչկոտների ու խնդամիտների հետ:
Սակայն ես այստեղ կպատմեմ դարձեալ ոչ թէ
մեղքերը Երուսաղէմի,
Ըստ մարգարէի հրամանառութեան իր նախնի
ժողովրդի վերաբերեալ,


Կամ Յակոբի տան գործերն անօրէն -
Այլ պիտի գամ յայտնելու իմ մեղքերը,
Քանզի իմ մահուան աղէտի վրայ աւա՜ղ ասելով
ըստ մարգարէի,
Ես ինքս իմ ձայնով պիտի մեղադրեմ ինձ`
սաղմոսողի խօսքի համաձայն,
Որպէսզի իմ այս համայնապատում
խոստովանութեամբ
Պէտք չունենալով այլեւս աւաղ բացականչելու,
Մէկ անգամ ընդմիշտ մաքրուեմ
Էիդ օրհնեալ հրամանով:
