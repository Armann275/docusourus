
Երուսաղեմի ճակատագիրը
(^1) _Վա՜յ քեզ, Արիե՛լ քաղաք,
Արիել, որը Դավիթը պաշարեց,
քանզի տոներդ խախտվեցին։
Արմտի՛ք հավաքեք եւ տարեցտարի կերե՛ք,
կերե՛ք Մովաբի հետ միասին։_
(^2) _Ես նեղը պիտի գցեմ Արիելին,
որ նրա զորությունն ու մեծությունն իմը լինեն։_
(^3) _Ես Դավթի պես պիտի պաշարեմ քեզ,
պատնեշեմ քեզ շուրջանակի եւ քո շուրջբոլորը
աշտարակներ պիտի կանգնեցնեմ։_
(^4) _Եվ քո խոսքերը դեպի հողը պիտի խոնարհվեն,
քո պատգամները գետնի մեջ մտնեն,
քո ձայնը պիտի հնչի գետնի տակից խոսողի նման,
եւ հողի ընդերքում քո ձայնը պիտի մարի։_
(^5) _Ամբարիշտների հարստությունը պիտի դառնա անվի փոշու նման,
քեզ զրկողների բազմությունը՝ մաղված մղեղի պես։_
(^6) _Եվ մի ակնթարթում այցելության պիտի գա Զորությունների Տերը՝ թնդյունով,
որոտումով ու բարձրաձայն կանչով,
փոթորկված մրրիկով եւ լափող կրակի բոցով։_
(^7) _Ինչպես գիշերվա երազի մեջ հայտնված տեսիլք,
պիտի անհետանա Երուսաղեմի վրա հարձակվածների
ու նրա դեմ հավաքվածների զորությունը, որ նեղում են նրան։_
(^8) _Բայց ինչպես որ երազի մեջ քաղց են զգում եւ ուտում
ու արթնանալով տեսնում, որ դա սին երազ էր,
կամ ինչպես մեկը, որ երազում ծարավում է եւ խմում
ու արթնանալով նորից ծարավ է մնում,
եւ իզուր է անցնում հոգու այդ ցանկությունը.
այդպես պիտի լինի նաեւ բոլոր հեթանոսների զորությունը,
որոնք զորքով հավաքվեցին եւ ելան
ընդդեմ Երուսաղեմի եւ Սիոն լեռան։_
(^9) _Ապշահար եղաք, հիմարացաք,
թմրեցիք, է՛լ ավելի թմրեցիք,
հարբեցիք, բայց ո՛չ գինուց եւ ո՛չ էլ ցքիից._
(^10) _քանի որ Տերը ձեզ հիմարության ոգի խմեցրեց
եւ խցանեց ձեր, ձեր մարգարեների, ձեր իշխանների
ու ձեր ծածկատեսների աչքերը։_


(^11) Թող այս բոլոր պատգամները ձեզ համար լինեն կնքված նամակի խոսքերի պես, որը երբ տան որեւէ գրագետ
մարդու եւ ասեն նրան՝ ընթերցի՛ր այդ, պիտի ասի. «Չեմ կարող ընթերցել, որովհետեւ կնքված է»։ 12 Եվ նույն գիրը պիտի
տան մի մարդու ձեռքը, որը տառեր չի ճանաչում, ու ասեն նրան՝ ընթերցի՛ր այդ, նա պիտի պատասխանի՝ կարդալ
չգիտեմ։
(^13) Տերն ասում է.
_«Այս ժողովուրդը մոտ է ինձ իր բերանով,
իր շրթունքներով մեծարում է ինձ,
բայց սրտով հեռացել ու մեկուսացել է ինձնից.
զուր է ինձ պաշտում,
մարդկանց պատվիրաններն ու վարդապետություններն է ուսուցանում։_
(^14) _Դրա համար էլ ես
պիտի տեղափոխեմ այդ ժողովրդին. եւ կտեղափոխեմ նրան,
պիտի կորցնեմ իմաստունների իմաստությունը
եւ արհամարհեմ խորհրդականների խորհուրդները»։_
(^15) _Վա՜յ նրանց, ովքեր խորին խորհուրդներ են խորհում, բայց առանց Տիրոջ.
վա՜յ նրանց, ովքեր թաքուն խորհուրդներ են խորհում,
ու նրանց գործերը խավարի հետ են։ Նրանք ասում են.
«Ո՞վ կտեսնի մեզ, ո՞վ պիտի իմանա, թե ի՛նչ ենք անում»։_
(^16) _Բայց չէ՞ որ դուք բրուտի կավի եք նման.
մի՞թե ստեղծվածն իր ստեղծողին կասի.
«Դո՛ւ չես ինձ ստեղծել»,
կամ արարածն՝ Արարչին.
«Իմաստությամբ չես արարել ինձ»։_
(^17) _Ոչ քիչ ժամանակ անց
Լիբանանը կդառնա ինչպես Քերմել լեռը,
իսկ Քերմելն անտառ կհամարվի։_
(^18) _Այն օրը խուլերը պիտի լսեն այդ գրվածքի խոսքերը,
եւ խավարի ու մեգի մեջ գտնվող կույրերի աչքերը պիտի տեսնեն._
(^19) _աղքատներն ուրախությամբ պիտի ցնծան Տիրոջով,
եւ հույսը կորցրած մարդիկ պիտի լցվեն խնդությամբ։_
(^20) _Անօրենը վերացավ,
ամբարտավանը անհետ կորավ,
անիրավները ոչնչացան չարիքների մեջ,_
(^21) _նրանց հետ նաեւ նրանք,
ովքեր խոսքով ստիպում էին մարդկանց մեղանչել,
իրենց հանդիմանողներին արգելք էին լինում
եւ անարդարությամբ շեղում իրավունքը։_
(^22) _Ուստի եւ Տերն այսպես է ասում Հակոբի տան մասին,
որ նա ընտրեց Աբրահամից.
«Հիմա Հակոբը չի ամաչելու,
եւ հիմա Իսրայելի երեսը չի այլակերպվելու,_
(^23) _բայց երբ նրանց որդիները տեսնեն իմ գործերը,
պիտի սրբացնեն իմ անունը,
պիտի սրբացնեն Հակոբի սրբին
ու պիտի երկնչեն Իսրայելի Աստծուց։_
(^24) _Հոգով մոլորվածները պիտի ճանաչեն իմաստությունը,
տրտնջացողները պիտի սովորեն հնազանդվել,
թոթովախոսները պիտի սովորեն խաղաղություն խոսել»։_
