
Եւ արդ, այսքա՜ն վշտերի մէջ ես ինչպէ՞ս
մխիթարուեմ,
Կամ խաւարամած տարակոյսներիս կենսաւետ
յոյսին որքա՞ն լոյս խառնեմ.
Եւ կամ ո՞ւր արդեօք ոտքս հաստատեմ,
Ո՞ր վստահութեան աչքերս յառեմ,
Եւ կամ ո՞ւր տեսնեմ անդորրութիւնը իմ
ծփանքների,
Կամ ո՞ր ըղձալի հանգստութեանը ձեռք
կարկառեմ:
Եթէ երկնքի բարձր ձեղունին պարզեմ ձեռքս ես,
Այնտեղից տեղաց հուրը Սոդոմի, ինչպէս ասուած
է:
Իսկ եթէ երկրի խորունկ յատակին`
Նա՛ բացեց երախն իր հափշտակիչ ու կուլ տուեց
Դաթանին`
Աբիրոնի բանակներով:
Եթէ հանդգնեմ փախչել բռնողից`
Գուցէ բռնի ինձ վիշապն ահագին:
Գազանների հետ եթէ թափառեմ`
Նրանք առաւե՜լ շտապեն պիտի արարչի վրէժն
ինձնից առնելու,
Քան մի ժամանակ Եղիսէինը`


Բեթելացի մատաղատի քրմորդիներից:
Եթէ աչքս ամենատարած օդի պարզութեանն
յառեմ`
Եգիպտացոց համար շոշափելի խաւար դարձաւ
այն.
Թէ թռչուններին` բարձունքում ճախրող`
Մորթուած զոհերի արիւնաբոսոր դիերն ուտելու
են կոչուած նրանք:
