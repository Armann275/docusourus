
Քահանաների եւ ղեւտացիների պարտականությունները
(^1) Եվ Տերն ասաց Ահարոնին. «Դու, քո որդիներն ու քո նահապետական տունը պատասխանատու եք
սրբությունների նկատմամբ կատարվող մեղսագործությունների համար, ինչպես նաեւ դու եւ քո որդիներն եք կրելու ձեր
քահանայագործության ժամանակ ձեր կատարած զանցանքների պատասխանատվությունը։ 2 Քեզ մո՛տ վերցրու քո
եղբայրներին՝ քո նախահայր Ղեւիի ցեղի որդիներին, եւ նրանք թող միանան քեզ ու ծառայեն քեզ։ Վկայության
խորանում պիտի սպասավորեք դու եւ քեզ հետ՝ քո որդիները։ 3 Նրանք թող սպասավորեն քեզ եւ կատարեն Վկայության
խորանի հանդեպ իրենց պարտականությունները, բայց իմ սուրբ սպասքին ու զոհասեղանին չպետք է մերձենան,
որպեսզի եւ՛ նրանք, եւ՛ դուք չմեռնեք։ 4 Նրանք պիտի միանան քեզ, որ կատարեն Վկայության խորանի հանդեպ իրենց
պարտականություններն ըստ խորանի բոլոր ծառայությունների։ Ոչ մի կողմնակի մարդ քեզ չպիտի մոտենա։ 5 Դուք
ինքներդ կատարեք սրբությունների ու զոհասեղանի սպասավորությունները, որպեսզի Իսրայելի որդիների վրա այլեւս
չիջնի Տիրոջ բարկությունը։ 6 Ես Իսրայելի որդիների միջից, որպես Տիրոջը տրված ընծա, վերցրի ձեր ղեւտացի
եղբայրներին, որպեսզի նրանք սպասավորեն Վկայության խորանում,^7 իսկ դու եւ քեզ հետ՝ քո որդիները պահպանե՛ք
ձեր քահանայությունը, արե՛ք զոհասեղանին վերաբերող բոլոր գործերը, ինչպես նաեւ վարագույրի հետեւում
գտնվողներինը. այս են քահանայական ձեր պարտականությունները, իսկ կողմնակի մարդը, եթե մոտենա, կմեռնի»։
(^8) Տերն ասաց Ահարոնին. «Ահա ես ձեզ հանձնեցի ինձ նվիրաբերված ընծաների պահպանությունը. Իսրայելի
որդիների՝ ինձ նվիրած ամեն ինչ իբրեւ պարգեւ տալիս եմ քեզ ու քո հետնորդներին, եւ սա թող հավիտենական օրենք
լինի։ 9 Ահա սրանք են սուրբ ընծաներից ձեզ պատկանող բաները. նրանց բոլոր զանցանքների, նրանց բոլոր
մեղսագործությունների համար ինձ նվիրաբերվող նրանց բոլոր նվերներից, նրանց բոլոր զոհերից քեզ եւ քո որդիներին
բաժին պիտի հասնի։ 10 Ամենասուրբ տեղում կուտեք դրանք. ով արու է, կարող է ուտել այն. միայն դու եւ քո արու
զավակները, եւ քեզ համար դրանք սուրբ պիտի լինեն։
(^11) Ձեզ պիտի պատկանեն նաեւ Իսրայելի որդիների մատուցած բերքի առաջին պտուղները։ Բոլոր նվերներից տալիս
եմ քեզ եւ քեզ հետ՝ քո տղաներին ու դուստրերին։ Սա թող հավիտենական օրենք լինի։ Քո տան ամեն մաքուր մարդ
կարող է ուտել այն։ 12 Տիրոջը մատուցված նոր բերքի ընտիր յուղը, նոր գինին եւ նոր ցորենը քեզ եմ տալիս։ 13 Իրենց
երկրի հացաբույսերի առաջին բերքը, որ Տիրոջն են մատուցում, թող քեզ պատկանի։ Քո տան ամեն մաքուր մարդ
կարող է ուտել այն։
(^14) Իսրայելի որդիներից ինձ նվիրաբերվող ամեն ինչ քեզ թող պատկանի։ 15 Ամեն մի մարմնի արգանդ բացող՝ մարդ
թե անասուն, որ Տիրոջն են նվիրում, թող քեզ պատկանի։
Մարդկանց անդրանիկները, սակայն, պետք է հետ գնվեն։ Պետք է հետ գնվեն նաեւ անմաքուր անասունների
առաջնածինները։ 16 Հետգնումը թող տեղի ունենա ծննդից մեկ ամիս անցնելուց հետո, իսկ դրա գինը, ըստ սրբարանի
սիկղի, հինգ սիկղ թող լինի, որը հավասար է քսան դանգի։ 17 Բայց արջառների, ոչխարների ու այծերի առաջնածինները
հետ չգնես, որովհետեւ սուրբ են։ Նրանց արյունը կհեղես զոհասեղանի մոտ, իսկ ճարպը կմատուցես կիզման՝ իբրեւ
անուշահոտություն Տիրոջ համար։ 18 Ինչպես որ քեզ են պատկանում կուրծքն ու աջ թեւը, նույնպես միսը թող քեզ
պատկանի։ 19 Սրբություններից այն ամենը, ինչ որ Իսրայելի որդիները Տիրոջն են տալիս որպես տուրք, քեզ եմ տալիս,
քո զավակներին եւ քեզ հետ՝ քո տղաներին ու դուստրերին։ Դա հավիտենական օրենք թող լինի, որովհետեւ դա Տիրոջ
առաջ անբեկանելի ուխտ է քեզ համար եւ քեզնից հետո՝ քո սերնդի համար»։ 20 Տերն ասաց Ահարոնին. «Նրանց երկրում
ոչ մի ժառանգություն չպիտի ունենաս, եւ դու նրանց հետ ոչ մի բաժին չպիտի ունենաս, որովհետեւ ես եմ քո բաժինն ու
ժառանգությունը Իսրայելի որդիների մեջ»։
(^21) «Ղեւիի որդիներին իբրեւ ժառանգություն տալիս եմ Իսրայելի որդիների բոլոր եկամուտների տասանորդները
նրանց այն ծառայության համար, որ նրանք պիտի կատարեն Վկայության խորանում։ 22 Իսրայելի որդիներն այլեւս
չպետք է մերձենան Վկայության խորանին, որպեսզի չմեղանչեն եւ չմեռնեն։ 23 Միայն ղեւտացիները թող
սպասավորություն անեն Վկայության խորանում եւ պատասխանատու լինեն նրա համար։ Դա հավիտենական օրենք
թող լինի Իսրայելի որդիների մեջ իրենց բոլոր սերունդներում։ Ղեւտացիները ժառանգություն չպետք է ժառանգեն.


(^24) Իսրայելի որդիների տասանորդները, որ հատկացնելու են Տիրոջն իբրեւ տուրք, տվեցի ղեւտացիներին՝ որպես
ժառանգություն։ Դրա համար էլ ասացի, որ նրանք ժառանգություն չպիտի ունենան Իսրայելի որդիների մեջ»։
(^25) Տերը խոսեց Մովսեսի հետ եւ ասաց. (^26) «Խոսի՛ր ղեւտացիների հետ ու ասա՛ նրանց. “Եթե Իսրայելի որդիներից
տասանորդ ստանաք, որը ես ձեզ եմ տվել, դուք էլ դրանից պետք է տուրք տաք Տիրոջը՝ տասանորդի մեկ տասներորդը։
(^27) Ձեր տուրքը պիտի համապատասխանի կալից ընծայված ցորենին եւ հնձանից ընծայված պտուղին։ 28 Ըստ այդմ էլ դուք
մաս պիտի հանեք Տիրոջը այդ տուրքից, որ պիտի ստանաք Իսրայելի որդիներից իբրեւ տասանորդ, եւ դրանից տուրք
պիտի տաք Տիրոջը, Ահարոն քահանային։ 29 Ձեր ստացած բոլոր տասանորդներից Տիրոջը մաս պիտի հանեք, այդ թվում՝
նաեւ առաջին բերքից սրբագործվածից”։ 30 Դու ղեւտացիներին ասա՛. “Երբ դրանից ընտիրը նվիրաբերեք Տիրոջը,
մնացյալը թող պատկանի ղեւտացուն՝ կալի արդյունք եւ հնձանի պտուղ։ 31 Դուք եւ ձեր ընտանիքները դա կարող եք ուտել
ամեն տեղ, որովհետեւ դա ձեր վարձն է Վկայության խորանում ձեր ծառայության դիմաց։ 32 Եվ դրա համար դուք մեղք
կրած չեք լինի, եթե դրանից տուրք հանած լինեք Տիրոջը։ Իսրայելի որդիների սուրբ ընծաները մի՛ պղծեք, որպեսզի
չմեռնեք”»։
